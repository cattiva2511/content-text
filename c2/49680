>	Пролог

	Заваля сняг в деня, когато убиха родителите на момчето. По-късно нарекоха смъртта им злощастен случай, но той беше там и знаеше, че нямаше нищо случайно.
	Снегът дойде преди тях, почти като студена и бяла поличба, сипеща се от сивото небе.
	Помнеше добре колко объркано бе всичко. Знойни горещини измъчваха града месеци наред — месеци, които се бяха проточили в години, безкрайна поредица от дни, изпълнени с лепкава пот, болка и глад. Той и семейство му бяха сред оцелелите. Изпълнени с надежда сутрини се превръщаха в следобеди на мъчително търсене на храна, на шумни побоища и ужасяващи звуци. А после и вечери, в които жегата малко по малко се уталожваше. Тогава сядаше заедно със семейството си да гледа как светлината в небето гасне и светът бавно изчезва пред погледа му, и се питаше дали ще го види отново на зазоряване. Понякога идваха побърканяците, независимо дали е ден, или нощ. Но в семейството му не говореха за тях. Нито майка му, нито баща му и със сигурност не и той. Струваше му се, че ако признае гласно съществуването им, може да ги повика, както се викат демони със заклинания. Единствено Лизи, с две години по-малка и дваж по-храбра, не се плашеше да говори за побърканяците, сякаш само тя бе достатъчно мъдра, за да погледне отвъд суеверните предразсъдъци.
	А бе само едно малко момиче.
	Момчето знаеше, че той трябва да е куражлията, този, който утешава по-малката си сестричка.
	„Не се бой, Лизи, мазето е залостено здраво, светлините са угасени. Лошите хора няма да разберат, че сме тук.“
	Но винаги му бе трудно да намери подходящите думи. Вместо това я прегръщаше силно, притискаше я сякаш бе неговото любимо плюшено мече. И всеки път тя го тупаше по гърба. Обичаше я толкова силно, че понякога го болеше сърцето за нея. Притискаше я в обятията и се кълнеше, че никога няма да позволи на побърканяците да й сторят нещо лошо, ала същевременно очакваше с нетърпение да усети топлата й длан на гърба си. Двамата често заспиваха така, сгушени в ъгъла на мазето върху стария матрак, който баща им бе смъкнал долу по стълбите. Майка им винаги ги завиваше с одеяло въпреки горещините — това бе нейният начин да се противи на слънчевите изригвания, унищожили всичко.
	Нов онази сутрин се събудиха от чудна гледка.
	— Деца!
	Беше гласът на майка им. Той беше сънувал нещо, някакъв футболен мач, топката подскачаше по зелената трева, насочена към опразнената врата насред пуст стадион.
	— Деца! Събудете се! Елате да видите!
	Той отвори очи и видя, че майка му надзърта през малкото прозорче, единственото в мазето. Беше свалила дъската, която баща им бе заковал предната вечер, както правеше винаги по залез. Мека, сива светлина озаряваше лицето й и изцъклените й в почуда очи. И се усмихваше, както не беше правила от много отдавна.
	— Какво става? — изломоти той, докато се надигаше. Лизи потърка очи, прозя се и се затътри след него към мястото, откъдето майка им гледаше сивата светлина.
	Помнеше няколко неща за онзи момент. Докато поглеждаше навън, присвил очи, за да привикне към светлината, баща им продължаваше да похърква като спящо чудовище. По улицата не се виждаха побърканяци, небето бе скрито зад облаци — нещо много рядко в онези дни. Той застина, когато видя белите снежинки. Сипеха се от сивия небосвод, въртяха се и танцуваха, сякаш се присмиваха на гравитацията, и подскачаха, преди отново да литнат надолу.
	Сняг.
	_Сняг_.
	— Какво, по дяволите, е това? — попита той леко задъхано, като употреби ругатнята, която бе научил от баща си.
	— Но, мамо, как е възможно да вали сняг? — вдигна очички Лизи, която вече се бе пробудила напълно и лицето й бе озарено от радостно изражение. Той протегна ръка и я дръпна нежно за плитката, надявайки се, че с този жест й дава да разбере колко е щастлив задето я има, въпреки измъчения им живот.
	— О, нали знаеш — каза мама. — Всички онези неща, които говорят хората. Времето на тази планета се е побъркало и всичко е заради слънчевите изригвания. Хайде да се насладим на гледката, а? Направо е невероятно, не мислите ли?
	Лизи отвърна с щастлива въздишка.
	А той гледаше през прозореца и се питаше дали някога ще види пак нещо подобно. Снежинките се рееха, накрая докосваха земята и почти веднага се топяха. Върху стъклото полепнаха мокри кристали.
	Още дълго стояха така, загледани в света отвън, докато нечии сенки не закриха прозореца за кратко. Изчезнаха веднага, щом се появиха. Момчето завъртя глава да види кой е минал, но беше закъсняло. След няколко секунди по вратата горе се стовариха тежки удари. Баща му скочи на крака още преди звуците да утихнат, събуден и ококорен от изненада и тревога.
	Видяхте ли кой е отвън? — попита той с пресипнал глас. Усмивката бе изчезнала от устните на майка им и сега лицето й бе придобило познатото тревожно и загрижено изражение.
	— Бяха само сенки. Ще отворим ли?
	— Не — тросна се баща им. — Как можа да ти хрумне? Моли се да си тръгнат, които и да са.
	— Може да разбият вратата — прошепна мама. — Зная, че ще го сторят. Сигурно мислят, че мазето е изоставено и че може да има консерви.
	Баща им я изгледа продължително. А после: _бум_, _бум, бум. _Резки удари по вратата, от които се разтърси цялата къща, сякаш неканените гости мъкнеха със себе си таран.
	— Стой тук — нареди полугласно баща им. — Остани при децата.
	Майка им понечи да отговори, но вместо това само сведе поглед към момичето и момчето, давайки си сметка, че те са най-важни. Тя ги притегли в обятията си, сякаш ръцете й можеха да ги защитят, и момчето усети успокояващата топлина на тялото й. Притисна се към нея, докато баща им се изкатери тихо по стълбите и подът над главата им тихо проскърца, Когато доближаваше външната врата. А след това настъпи тишина.
	Въздухът натежа и ги притисна. Лизи се пресегна и хвана ръката на брат си. Той най-сетне намери подходящите думи да я успокои и те се заредиха от устата му.
	— Не се плаши — прошепна и гласът му бе почти като дихание. — Сигурно са изгладнели хора, които търсят храна. Татко ще им даде малко от нашата и те ще си продължат по пътя. Ще видиш. — Той стисна пръстчетата й с цялата си обич, ала не вярваше и на една своя дума. А след това отгоре долетяха нови звуци.
	Вратата се отвори с трясък.
	Силни, гневни гласове.
	Нещо тупна на пода и дъските се разтресоха. Тежки, заплашителни стъпки.
	И после по стълбите се спуснаха непознати. Двама мъже, трима, сетне и жена — общо четирима. Новопристигналите бяха облечени със странни дрехи и не изглеждаха нито добронамерени, нито заплашителни. По-скоро сериозни и делови.
	— Пренебрегнахте всички наши съобщения — рече един от мъжете, докато оглеждаше помещението. — Съжалявам, но момичето ни трябва. Елизабет. Наистина нямаме друг избор.
	И ето как светът на момчето се срина. Свят, сега изпълнен с повече тъга, отколкото едно малко момче би могло да понесе. Непознатите се приближиха, разсичайки напрегнатата атмосфера. Посегнаха към Лизи, сграбчиха я за блузката, избутаха майка му… която започна да крещи като побъркана и да притиска своето малко момиченце. Момчето изтича и заблъска с юмруци гърбовете на мъжете. Безполезно. Все едно комар, нападащ слон. Помнеше лицето на Лизи, докато се случваше това. Нещо студено и твърдо се строши в гърдите му и отломките му падаха и го раздираха със заострените си ръбове. Беше непоносимо. Той нададе пронизителен вик и се нахвърли с удвоена сила върху натрапниците, обсипвайки ги с удари.
	— Стига! — кресна жената. Тя замахна и го зашлеви през лицето — сякаш го ухапа змия. Някой блъсна майка му в главата. Тя се свлече. А след това отекна звук като екот на гръмотевица, отблизо и едновременно от всички страни. Ушите му зазвъняха от оглушителния шум. Той се дръпна назад към стената и огледа ужасната сцена.
	Един от мъжете бе прострелян в крака.
	Баща му стоеше на вратата с пушка в ръка.
	Майка му пищеше и се мъчеше да се изправи, протягайки ръце към жената, която вадеше оръжие.
	Баща му стреля още два пъти. Чу се звън на метал и глух тропот на куршум, попаднал в бетон. Не уцели, и двата пъти.
	Майка му дръпна жената за рамото. Непознатата вдигна рязко лакът, стреля, завъртя се, стреля още три пъти. Настъпи бъркотия, въздухът се сгъсти още, изстрелите заглушиха всички останали звуци. Момчето гледаше изцъклено, сякаш пред него бе зейнала бездна, докато родителите му се свличаха. Известно време никой не помръдваше, най-вече мама и тате. Всъщност те никога вече не помръднаха. Всички очи бяха отправени към осиротелите деца.
	— Вземайте ги и двамата, за бога нареди накрая мъжът. — Ще използваме втория за контрола.
	Мъжът го посочи небрежно, все едно сочеше консерва с грахова супа на рафт. Никога нямаше да забрави това.
	Понечи да стигне до Лизи, да я прегърне. А след това непознатите ги отведоха.


>	1.

	__221.11.28/9:23__
	„Стивън, Стивън, Стивън. Казвам се Стивън.“
	Припяваше си го отново и отново през последните два дни — откакто го отнеха от майка му. Помнеше всяка секунда от последните си мигове с нея, всяка сълза, търкулнала се по лицето й, всяка дума, нежното й докосване. Беше малък, но знаеше, че всичко е за добро. Беше видял как баща му губи здрав разсъдък, преизпълнен с неистов гняв, излъчващ опасност, смърдящ на пот. Не би могъл да понесе същата гледка и с майка му.
	И въпреки това болката от раздялата бе непреодолима. Истински океан, който го завличаше в дълбините си, в студен и безкраен свят. Лежеше на леглото в малката стая, опрял колене в гърдите и стиснал очи, свит на кълбо, сякаш това можеше да повика съня. Но откакто го отведоха, утехата го спохождаше рядко, а и бе като тъмни облаци, зад които се спотайват ревящи чудовища. Опита да се съсредоточи.
	„Стивън, Стивън, Стивън. Казвам се Стивън.“
	Даваше си сметка, че разполага само с две неща, за които да се държи: спомените и името си. Едва ли можеха да му отнемат първото, но се опитваха да му вземат второто. От два дни насам го караха да приеме новото си име: Томас. Той отказваше, вкопчил се яростно в шестте буквички, които сякаш се бяха сраснали с плътта му. Когато хората с бели престилки се обръщаха към него с Томас, той не отвръщаше, преструваше се, че не ги чува, сякаш говореха на някого друг. Не беше лесно, когато в стаята имаше само двама души, както се случваше най-често.
	Стивън дори не беше навършил пет, ала спомените му от външния свят бяха изпълнени с мрак и болка. А после тези хора го отведоха. Явно се опитваха да го научат, че нещата може да стават само по-лоши, че всеки урок ще е по-труден от предишния.
	Вратата избръмча и веднага след това се дръпна встрани. Вътре пристъпи мъж, облечен със зелен комбинезон, който приличаше на бебешка пижама, но за възрастни. Стивън искаше да му каже, че изглежда смешно, ала след последните няколко срещи с тези хора предпочете да запази мнението за себе си. Търпението им започваше да му действа на нервите.
	— Томас, ела с мен — рече мъжът.
	„Стивън, Стивън, Стивън. Казвам се Стивън.“
	Момчето не помръдна. Държеше очите си стиснати и се надяваше, че мъжът не е забелязал как поглежда към вратата при влизането му. Всеки път го навестяваше различен човек. Никой от тях не се държеше враждебно, но и никой не беше дружелюбен. Всички изглеждаха замислени, вторачени в нещо друго, безразлични към момчето в леглото.
	Мъжът заговори отново и дори не направи опит да прикрие нетърпението в гласа си:
	— Ставай, Томас. Изоставаме с графика, а ми казаха, че ти си един от последните, които отказват новите си имена. Не ме ядосвай, синко. Наистина ли искаш да губиш сили за подобно нещо? След като те спасихме от онова, което те очакваше там?
	Стивън се стараеше да не помръдва, ала позата му бе тъй вдървена, че никой не би се излъгал, че спи. Задържа дъх, докато накрая не можеше повече и си пое рязко въздух. Отказа се, претърколи се на леглото и втренчи поглед в непознатия.
	— Имаш тъп вид — рече.
	Мъжът се постара да се овладее, но не успя и на лицето му се изписа учудване.
	— Моля?
	Стивън усети, че го изпълва гняв.
	— Казах, че изглеждаш глупаво. И по-добре се откажи. Нямам никакво намерение да правя каквото ми нареждате. Още по-малко ще слушам някого като теб, с такава смешна пижама. И не ме наричай Томас. Името ми е Стивън!
	Той изговори всичко това на един дъх и се наложи да си поеме набързо въздух, надявайки се това да не развали момента. Да го накара да изглежда слаб.
	Мъжът се разсмя и изглеждаше по-скоро развеселен, отколкото раздразнен. Въпреки това Стивън все още жадуваше да може да хвърли нещо по него.
	— Казаха ми, че притежаваш… — Мъжът замълча и погледна в таблета, който държеше. — Миловидно и детинско излъчване. Но засега не виждам и капчица от него.
	— Това беше преди да ми съобщят, че трябва да си сменя името — озъби се Стивън. — Името, което ми дадоха мама и тате. Хората, от които ме взехте.
	— Да не говориш за бащата, който се побърка? — попита мъжът. — Онзи, който едва не преби майка ти до смърт? И който се влошаваше с всеки изминал ден? За _тези_ родители ли питаш?
	Стивън се намести в леглото, но не отговори.
	Мъжът със зеления комбинезон го доближи и се наведе.
	— Виж, ти си все още хлапе. Очевидно си умен. Много умен. И освен това си неподатлив на изблика. Чака ни доста работа с теб.
	Стивън долови предупреждението в гласа на мъжа. Това, което следваше, нямаше да е никак добро.
	— Ще се наложи да преглътнеш загубата на някои неща и да насочиш мислите си към въпроси, по-важни от твоето съществуване — продължаваше мъжът. — Ако не открием лек до няколко години, човечеството ще загине. Така че, _Томас_, ето какво ни предстои. Искам първо да станеш и да ме последваш навън. И няма да повтарям.
	Мъжът задържа за миг непоколебимия си поглед в очите му, после се обърна и пое към вратата.
	Стивън се надигна и го последва.


>	2.

	__221.11.28/9:56__
	Когато излязоха в коридора, Стивън за първи път, откакто бе дошъл, зърна другото дете. Беше момиче. Имаше кестенява коса и изглеждаше малко по-голяма от него. Но беше трудно да прецени, тъй като успя да я зърне само за миг, преди жената, която я водеше, да я вкара в съседната стая. Вратата се захлопна и докато я подминаваха, той успя да прочете надписа върху бялата повърхност: „31 К“.
	— Тереза нямаше проблеми с приемането на новото си име — рече мъжът със зеления комбинезон, докато крачеха нататък по мъждиво осветения коридор. — Разбира се, това може да е, Защото е искала да забрави старото.
	— И какво е било то? — попита Стивън с престорено любезен глас. Ала в действителност искаше да знае. Ако момичето наистина се е предало толкова лесно, може пък той да продължи да я нарича с предишното й име — нещо като услуга на възможен приятел.
	— И без това ще ти е трудно да забравиш своето име — гласеше отговорът. — Не бих искал да товаря паметта ти с още едно.
	„Никога няма да го забравя — зарече се Стивън. — Никога“.
	Той си даде сметка, че някъде в крайчеца на съзнанието си вече е променил позицията си, макар и все още не напълно. Вместо да настоява да го наричат Стивън си бе обещал никога да не забравя, че се казва така. Дали пък вече не се е предал? Не! Едва не го извика на глас.
	— А вие как се казвате? — попита, опитвайки се да промени насоката на разговора.
	— Рандал Спилкър — отвърна мъжът, без да забавя крачка. Свиха зад ъгъла и се приближиха към поредица асансьори. — Повярвай ми, преди не бях такъв гадняр. Светът, хората, за които работя… — той махна неопределено с ръка, — всичко това превърна сърцето ми в късче антрацит. Толкова по-зле за теб.
	Стивън не отговори, тъй като се питаше къде ли отиват. Вратата на асансьора издаде мелодичен звън, отвори се и те пристъпиха вътре.
	Стивън седеше в странно кресло с монтирани в него прибори, които се опираха в краката и гърба му. Безжични сензори, всеки един с размер на нокът, бяха прикрепени към слепоочията, шията, китките, сгъвките на лактите и гърдите му. Той гледаше как на монитора пред него с писукане се изписва разнообразна информация. Мъжът с комбинезона седеше в съседното кресло и следеше събирането на данни.
	— Съжалявам, Томас. Обикновено чакаме по-дълго, преди да се стигне до това — заговори Рандал. Гласът му бе поомекнал. — Трябваше да ти оставим малко повече време, за да си избереш сам ново име — както направи Тереза. Но времето е лукс, с който не разполагаме.
	Той вдигна сребърна пръчица с един заострен и един заоблен край.
	— Не мърдай — рече и се наведе към него, сякаш се готвеше да му прошепне нещо в ухото. Преди Стивън да попита какво става, той почувства внезапна и остра болка в шията, точно под брадичката, и после неприятното усещане, че нещо се е забило в гърлото му. Извика, ала всичко приключи преди още да е започнало и не усети нищо друго, освен надигаща се в гърдите му паника.
	— К-к-какво б-беше това? — попита, заеквайки. Опита се да стане от креслото въпреки всички прикачени към него неща.
	Рандал го бутна обратно. Не беше никак трудно, като се имаше предвид, че бе дваж по-едър от него.
	— Болков стимулатор. Не се безпокой, ще се разтвори и ще се отмие с времето. А когато това стане, едва ли ще имаш нужда от нов. — Той сви рамене, като че казваше: „Какво друго ти остава?“. — Но винаги можем да ти поставим друг, ако ни принудиш. Така че, успокой се.
	Стивън се мъчеше да си поеме въздух.
	— И за какво е той?
	— Ами, зависи… _Томас_. Двамата с теб ни чака доста дълъг път. А и не само нас. Но днес, точно сега, можем да минем напряко. По малка пътечка в гората. Трябва само да ми кажеш името си.
	— Това е лесно. Стивън.
	Рандал подпря брадичката си с ръце.
	— Направи го — рече с глас, който бе малко по-силен от уморен шепот.
	До този момент Стивън не знаеше какво е болка, освен от дребни ожулвания и охлузвания. Ето защо, когато огнената напаст изригна в тялото му, когато вените и мускулите му се изпълниха с непоносима агония, той нямаше представа как да я нарече, нито можеше да я разбере. Имаше само писъци, които едва достигаха до слуха му, преди умът му да изключи напълно, за да го спаси.
	Стивън дойде на себе си, дишайки тежко и плувнал в пот. Все още беше в странното кресло, ала този път бе пристегнат с колан от мека кожа. Всяко нервно окончание в тялото му трептеше от остатъчния ефект на болката, която му бе причинил Рандал през имплантираното устройство.
	— Какво… — зашепна с пресипнал глас Стивън. Гърлото му гореше, което бе достатъчно, за да си представи колко силно бе крещял допреди малко. — Какво става? — повтори, докато умът му се опитваше отчаяно да заработи на предишните обороти.
	— Опитах се да ти кажа, Томас — отвърна Рандал и в тона му може би — _може би_ — се долови състрадание. Дори съжаление. — Нямаме много време за губене. Съжалявам. Наистина съжалявам. Но ще трябва да опитаме отново. Сега вече сигурно разбираш, че не съм блъфирал. За всички тук е много важно да приемеш своето ново име. — Мъжът се извърна и втренчи поглед във вратата.
	— Как можахте да ми причините това? — изхриптя Стивън, като преглъщаше мъчително. — Аз съм само едно малко дете. — Даваше си сметка обаче колко жалко звучат аргументите му.
	Стивън знаеше, че възрастните реагират по два начина на подобни жалостиви думи — сърцата им или се стопяват от умиление, или се разпалват в огъня на чувството за вина и се втвърдяват като камък. Рандал бе от втория тип и когато изкрещя, лицето му стана мораво:
	— Трябваше само да приемеш името си! Повече няма да си играя с теб! Как се казваш?
	Стивън не беше глупав — само се бе преструвал на такъв.
	— Томас. Името ми е Томас.
	— Не ти вярвам — тросна се Рандал и го изгледа мрачно. — Повтори!
	Стивън отвори уста да заговори, но Рандал не говореше на него. Болката се върна, по-силна и по-бърза. Едва успя да почувства агонията, преди да изгуби съзнание.
	— Как се казваш?
	Стивън почти нямаше сили да говори.
	— Томас.
	— Не ти вярвам.
	— Не — простена той.
	Болката вече не беше изненадваща, нито мракът, който се спускаше след нея.
	— Как се казваш?
	— Томас.
	— Не искам вече да го забравяш.
	— Няма — извика момчето, разтърсвано от ридания.
	— Как ти е името?
	— Томас.
	— Имаш ли друго име?
	— Не. Само Томас.
	— Някой наричал ли те е някога по друг начин?
	— Не. Само Томас.
	— Ще забравиш ли някога името си? Ще използваш ли друго?
	— Няма.
	— Добре. Тогава ще ти го напомня за последен път.
	По-късно той лежеше в леглото, свит на кълбо. Светът отвън бе много далеч и много притихнал. Сълзите му бяха пресъхнали, цялото му тяло бе изтръпнало и само от време на време усещаше неприятни бодежи. Сякаш съществото му бе в плен на непреодолим сън. Представяше си Рандал, седнал отсреща, превърнал гнева и вината си в сила, насочена срещу него, и със зловеща маска на лицето, докато отново и отново му причинява болка.
	„Никога няма да забравя — мислеше си той. — Никога, никога не бива да забравям.“
	След което, отново и отново повтаряше в ума си познатата фраза. И макар да не знаеше точно какво, нещо му се струваше различно.
	„Томас. Томас, Томас. Името ми е Томас.“


>	3.

	__222.2.28/9:36__
	— Стой неподвижно, ако обичаш.
	Докторът не беше зъл, ала не беше и мил. Просто си вършеше работата, професионално, стоически. Не беше от тези, които ще запомниш: на средна възраст, среден на ръст, със средно телосложение и къса черна коса. Томас затвори очи и почувства леко убождане, после иглата се плъзна във вената му. Странно, че се боеше от този момент, всяка нова седмица, а всичко приключваше за секунди, последвано от нахлуващия в тялото му хлад.
	— Видя ли? — попита докторът. — Не болеше, нали?
	Томас поклати глава, но не отговори. След историята с Рандал му беше трудно да говори. Трудно му беше да спи, да се храни и почти всичко друго. Едва през последните дни започна да го преодолява, малко по малко. Всеки път, когато в съзнанието му примигваше споменът за предишното му име, той се опитваше да го изтика нейде в дълбините на съзнанието си, само и само да не преживява наново мъченията. И името Томас вършеше работа. Нямаше друг избор.
	Кръв, толкова тъмна, че изглеждаше почти черна, пое нагоре по тънката тръбичка от ръката му към епруветката. Не знаеше за какво го изследват, но това бе само една от многото проби и тестове — някои всекидневни, други веднъж седмично.
	Докторът спря системата и запуши епруветката.
	— Добре, това е достатъчно за кръвния тест. — Той извади иглата. — А сега да те поставим на сканиращата машина и да погледнем още веднъж какво става с мозъка ти.
	Томас замръзна, внезапно парализиран от тревога. Винаги го завладяваше, когато някой споменеше мозъка му.
	— Успокой се, де — рече докторът, забелязал, че се напряга. — Правим го всяка седмица. Съвсем рутинно е — няма от какво да се плашиш. Трябва да направим няколко снимки за активността на мозъчните функции. Ясно?
	Томас кимна и за миг затвори очи. Плачеше му се. Пое си трескаво дъх и преглътна сълзите. Изправи се и последва доктора в другото помещение, където имаше масивна машина, наподобяваща гигантски слон, с тръба в центъра и тясно легло, с което да се мушне вътре.
	— Лягай.
	Това беше четвъртият или петият път, в който Томас го правеше, и нямаше никакъв смисъл да се противи. Той се изтегна по гръб на леглото и се загледа в светлините на тавана.
	— И помни — продължи с наставленията докторът. — Не се плаши от тракането на машината. Всичко е нормално. Всичко е част от играта.
	Чу се изщракване, после машината изстена и леглото с Томас се хързулна в отвора.


	Томас седеше на чина, единственият ученик. Пред него стоеше учителят, мистър Гленвил — грубоват, посивял мъж. Беше плешив, с гъсти рунтави вежди, които сякаш бяха изсмукали силите на всички останали фоликули в тялото му. Вървеше вторият час след обяда и Томас бе готов да се раздели най-малко с три от пръстите на краката си стига да му позволят да се излегне на пода тук, в стаята, и да поспи. Само пет минути.
	— Помниш ли за какво говорихме вчера? — попита мистър Гленвил.
	Томас кимна.
	— За ОВИИ.
	— Така, правилно. И какво означава това?
	— Опит за възстановяване на информацията след слънчевите изригвания.
	Учителят се усмихна с нескрито задоволство.
	— Много добре. А сега…
	Той се обърна към дъската и написа:
	— К… С… С… Това е съкращение на Коалиция за спасяване на света. Пряк резултат от ОВИИ. Веднага щом се свържат с колкото се може повече страни, съберат представители и прочее, могат да се заемат с ужасяващите последствия, предизвиквани от слънчевите изригвания. И докато първата организация се занимава с преценката на всички последствия от слънчевите изблици и какво е пострадало от тях, КСС се мъчи да оправи нещата. Скучно ли ти е, синко?
	Томас се сепна. Не беше забелязал кога главата му е клюмнала.
	— Извинявайте — рече, докато търкаше очи — Съжалявам, ОВИИ, КСС, разбрах.
	— Виж, синко — продължи мистър Гленвил. Той пристъпи напред, за да скъси дистанцията между тях. — Сигурен съм, че има други дисциплини, които ще са ти по-интересни. Природни науки, математика, гимнастика. — Той се наведе и втренчи поглед в очите му. — Но трябва да разбереш нашата история. Какво ни доведе дотук, защо сме в това положение. Никога няма да знаеш къде отиваш, докато не разбереш откъде идваш.
	— Да, сър — смотолеви Томас.
	Мистър Гленвил се изправи и смръкна оглушително. Той разглеждаше внимателно лицето на Томас, търсейки и най-малка следа от сарказъм.
	— Добре, тогава. Трябва да знаеш миналото си. Да се върнем на КСС. Има много неща да обсъждаме.
	Докато учителят заемаше място до дъската, Томас се ощипа силно с надеждата това да го задържи още известно време буден.


	— Трябва ли да го минаваме още веднъж?
	Томас погледна към мис Дентън. Имаше черна коса, мургава кожа и беше красива. С нежни очи. Умни очи. Вероятно бе най-умният човек, с когото Томас се бе срещал досега, което беше очевидно от задачите, които му поставяше в часа по креативно мислене.
	— Мисля, че го разбрах — заяви той.
	— Тогава го повтори заради мен. Не забравяй…
	Той я прекъсна и изрецитира това, което му бе казвала поне хиляда пъти:
	— Че човек трябва да познава по-добре проблема, отколкото решението, инак решението ще се превърне в проблем. — Беше почти сигурен, че това не означава нищо.
	— Много добре! — възкликна тя с престорено възхищение, сякаш бе изненадана, че е запомнил думите й. — Да продължим нататък и да повторим задачата. Представи си всичко в ума си.
	— Един човек на гарата е изгубил билета си. На перона заедно с него стоят още сто двайсет и шестима души. Има девет коловоза, пет водят на юг, четири на север. През следващите четиресет и пет минути ще пристигнат и отпътуват двайсет и четири композиции. Поне седем души ще се качат на всеки влак, когато пристигне, но никога повече от двайсет и двама. Също така поне десет пътници ще слязат от всеки пристигнал влак и никога повече от осемнайсет…
	Това продължи още пет минути. Условие след условие. Не беше никак лесно да се запомнят параметрите, та не можеше да повярва, че би очаквала от него да реши тъпата задача.
	— … Колко души ще останат на перона? — завърши Томас.
	— Много добре — похвали го мис Дентън. — Третият път е на късмет, предполагам. Най-сетне си запомнил всички условия, а това е първата крачка към намирането на решение. А сега, можеш ли да дадеш отговор?
	Томас затвори очи и се зае да пресмята. На тези уроци всичко се вършеше наум — без приспособления, без писане. Напрежението бе огромно, но му харесваше. Той отвори очи.
	— Седемдесет и осем.
	— Грешен отговор.
	— Помисли още няколко минути и опита отново:
	— Осемдесет и един.
	— Грешен отговор. — Той потрепна от разочарование.
	Отне му още няколко опита, но накрая се добра до решението. Когато осъзна, че може изобщо да не е число.
	— Не зная дали човекът, изгубил билета си, ще се качи на някой влак или не. И дали някой от останалите на перона пътува с него и ако има такива — колко са на брой.
	Мис Дентън се усмихна.
	— Ето че най-сетне стигнахме някъде.


>	4.

	__223.12.25/10:00__
	През двете години, откакто отнеха името на Томас, времето му бе изцяло запълнено. Уроци и изпити по цели дни — математика, физика, химия, креативно мислене и още интелектуални и физически предизвикателства, за каквито не си бе и помислял, че може да съществуват. С него се занимаваха учители и учени от всевъзможни специалности, ала нито веднъж не се срещна, нито чу да говорят за Рандал. Томас не знаеше какво може да означава това. Дали мъжът си бе свършил работата и бе освободен? Дали не се бе разболял — например от изблика? Или бе оставил на други да се грижат за Томас, измъчван от угризения, че е постъпи така с едно момче, което още не бе на възраст да ходи на училище?
	Томас нямаше нищо против да забрави за Рандал, макар че не можеше да потисне уплахата си всеки път, когато срещаше някой мъж със зелен комбинезон. Всеки път само за миг си помисляше, че това може да е Рандал.
	Две години. Две години на кръвни тестове, медицински изследвания и постоянен мониторинг, урок след урок, задача след задача. Без никаква истинска информация.
	Досега. Поне се надяваше.
	Томас отвори очи. Чувстваше се отлично след един здрав сън. Малко след като се облече и закуси, жена, която никога досега не бе виждал, прекъсна нормалния ход на дневната програма. Повикаха го за „една много важна среща“. Томас не си направи труда да поиска уточнения. Вече беше почти на седем, достатъчно голям, за да изпълнява каквото му нареждат възрастните, а и след две години в тяхната компания знаеше, че никога не отговарят на въпросите му. Бе научил, че съществуват и други начини да узнае каквото му е нужно, ако е търпелив и използва ушите и очите си.
	По това време Томас вече бе живял толкова дълго в комплекса, че почти не помнеше външния свят. Виждаше само безкрайни бели стени, картини по коридорите, монитори с трепкаща информация в лабораториите, луминесцентни светлини, сивкавите завивки в леглото и белите плочки в тоалетната и банята. И през цялото това време нито веднъж не бе разговарял с някого, който да е близо до неговата възраст.
	Знаеше, че не е единственото дете тук. От време на време успяваше да зърне момичето, което живееше в съседната стая. Винаги само за секунда-две, очите им се срещаха точно преди вратата да се затвори. За него надписът на онази врата се бе превърнал в синоним на името й, Тереза. Отчаяно жадуваше да поговори с нея.
	Животът му бе неизмерима скука, редките свободни часове се посвещаваха на стари филми и книги. Много книги. Това бе единственото, което му позволяваха да използва свободно. Огромната колекция, до която имаше достъп, бе като спасително въже в бездната на безумието. През последния месец погълна неимоверно количество класически произведения, всичките разказващи за един свят, който почти не разбираше, ала си представяше с нега.
	— Ето тук е — рече жената, която го доведе, Когато двамата влязоха в малко преддверие, където пред друга врата имаше двама въоръжени часови. Гласът й му заприлича на компютърна симулация. — Председателят Андерсън ще те приеме след миг. — Тя се завъртя, без да го поглежда в очите, и го остави в компанията на двамата мъже.
	Томас ги огледа. И двамата носеха еднотипни черни униформи, под които изпъкваха бронежилетки, и пистолетите им бяха огромни. Изглеждаха някак различни, в сравнение с пазачите, с които бе привикнал. На гърдите на тези с главни букви бе изписано ЗЛО. Томас не бе виждал досега този надпис.
	— Какво означава? — попита той и посочи надписа. Но единственият отговор, който получи, бе бързо намигване и едва доловима усмивка, преди лицето на единия от пазачите отново да придобие сериозно изражение. Томас вече бе попривикнал да общува с възрастни и му беше ясно, че тези двамата нямат никакво намерение да си бъбрят с него. Обърна се и се настани на един от столовете.
	ЗЛО. Замисли се над тази дума. Какво можеше да значи? Защо някой, например пазач, би носил подобно обозначение на гърдите си? Томас се почувства объркан.
	Мислите му бяха прекъснати от шума на отваряща се зад него врата. Томас се обърна и видя мъж на средна възраст с посивяваща коса и големи торбички под очите — надвиснали като буреносни облаци. Нещо във вида му накара Томас да си помисли, че е по-млад, отколкото изглежда.
	— Ти трябва да си Томас — рече мъжът, опитвайки се безуспешно да заговори с ведър тон. — Аз съм Кевин Андерсън, председател на тази чудесна организация. — Той се засмя, но очите му останаха мрачни.
	Томас се изправи и го погледна смутено.
	— Уф, приятно ми е да се запознаем. — Не знаеше какво друго да му каже. Макар че през последните две години се бяха отнасяли добре с него, споменът за Рандал продължаваше да го навестява, а и самотата му го измъчваше. Нямаше никаква представа защо са го довели тук и защо трябва да се среща с този човек.
	— Влизай в кабинета ми — подкани го председателят. Той отстъпи встрани и го покани с любезен жест, сякаш вътре го очакваше някаква награда. — Избери един от столовете пред бюрото ми. Предстои ни дълъг разговор.
	Томас надзърна боязливо в кабинета, като че вътре можеше да го дебне някаква опасност. Избра най-близкия стол и се отпусна върху него, без дори да се оглежда. Намираше се пред голямо бюро, което изглеждаше като изработено от истинско дърво, но със сигурност не беше така, а върху него бяха поставени няколко рамки за фотографии — обърнати с гръб. Дощя му се да ги погледне, да си представи какъв може да е животът на този мистър Андерсън. Ако се изключеха няколко уреда с неясно предназначение и столовете, кабинетът бе почти празен.
	Председателят прекоси помещението и се настани зад бюрото. Натисна няколко копчета на клавиатурата пред себе си и очевидно остана доволен от резултата, защото сплете пръсти и подпря на тях брадичката си. Настъпи продължителна тишина, докато той оглеждаше внимателно Томас. Момчето се почувства неудобно.
	— Знаеш ли какво е днес? — попита накрая председателят Андерсън.
	През цялата сутрин Томас се бе опитвал да не мисли за това, Защото превръщаше спомена за единствената хубава Коледа, която бе преживял, в болезнено ясно видение. Въпросът го изпълни с такава непреодолима тъга, че всеки дъх го пронизваше като падащ върху гърдите му остър камък.
	— Началото на празничната седмица — отвърна той, опитвайки се да скрие тъгата си. За един кратък миг му се стори, че долавя миризмата на елхови клонки и щипещия вкус на ябълково вино в устата си.
	— Точно така — кимна председателят и скръсти ръце, доволен от отговора. — И днес е най-хубавият ден, нали? Вярващ или не, всеки празнува Коледа по един или друг начин. Но да си признаем честно, дали са останали много вярващи през последните десет години? Освен почитателите на Апокалипсиса, разбира се.
	Мъжът замълча, зареял поглед някъде встрани. Томас нямаше представа накъде отиваше разговорът, но влоши още повече настроението му.
	Андерсън внезапно се оживи и се наведе напред, опрял ръце върху бюрото.
	— Коледа, Томас. Семейство. Празнична вечеря. Топлина. И подаръци! Не можем да забравим за подаръците! Какъв е най-хубавият подарък, който си получавал на Коледа?
	Томас извърна глава, за да скрие сълзите, които напираха в очите му и заплашваха да се търкулнат по бузите. Не желаеше да отговаря на този гаден въпрос, независимо какви намерения се криеха зад него.
	— Навремето — продължи Андерсън, — когато бях хлапе като теб, получих велосипед. Лъскав и зелен. Светлинките на коледното дръвче блещукаха по новата му боя. Вълшебство, Томас. Истинско вълшебство. Нищо такова няма да се повтори през целия ти живот, особено ако ще ставаш изкукал старец като мен.
	Томас се бе възстановил достатъчно, за да погледна злобно председателя.
	— Моите родители вероятно са мъртви. Аз също получих от тях колело, но трябваше да го оставя, когато вашите хора ме отведоха. Никога повече няма да имам такава Коледа, благодарение на изблика. Защо говорим за това? — Гневното избухване го накара да се почувства малко по-добре.
	Лицето на Андерсън бе пребледняло и следите от спомените за щастливи Коледи бързо се топяха. Той опря длани на бюрото и на лицето му се спусна сянка.
	— Именно, Томас. За да можеш да разбереш, че правим каквото е нужно за успеха на ЗЛО. Да открием лек за болестта, каквото и да ни струва. Каквото… и да ни струва. — Той се облегна назад, завъртя креслото и се загледа в стената. — Искам си Коледите.


>	5.

	__223.12.25/10:52__
	Тишината, която се възцари след този момент, бе толкова дълга, че Томас се зачуди дали не трябва да стане и да си върви. По някое време дори се запита дали председателят Андерсън не е умрял — седеше неподвижно, застинал с ококорени очи.
	Но гърдите му се повдигаха с всеки дъх, докато продължаваше да гледа втренчено стената. По някое време Томас дори осъзна, че изпитва към него съжаление. И не можеше повече да мълчи.
	— И аз си ги искам — рече той. Прозвуча съвсем искрено, но знаеше, че е невъзможно.
	Председателят сякаш бе забравил за съществуването му. При думите му се сепна и извърна глава.
	— Аз… съжалявам — произнесе объркано, докато нагласяваше креслото. — Какво каза преди малко?
	— Че и аз искам да се върне нормалният живот — отвърна Томас. — Какъвто е бил, преди да ме е имало. Но не мисля, че може да стане.
	— Може, Томас. — В очите на мъжа заблещукаха пламъчета. — Зная, че светът сега изглежда ужасно, но ако открием лека… Климатичните условия постепенно ще се нормализират. Дори има данни, че вече започват. Побърканяците ще измрат, така поне сочат всички компютърни симулации. Или ще се изтребят помежду си. Но мнозина от нас са здрави и могат да построят наново света, стига да се погрижим да не се разболеят. — Той погледна момчето изпитателно, сякаш можеше да знае някакъв отговор. — Томас, знаеш ли как се нарича нашата организация?
	Томас повдигна рамене.
	— ЗЛО, нали сам го казахте преди няколко минути. А и беше написано на униформите на пазачите. Наистина ли така се нарича това място?
	Председателят Андерсън кимна.
	— На някои може да не им харесва, но има съвсем логичен смисъл. Обяснява какво трябва да правим тук.
	— На всяка цена — припомни си Томас думите на председателя по-рано, макар да не разбираше напълно какъв може да е смисълът им.
	— На всяка цена — кимна мъжът. — Точно така. — Очите му засияха отново. — ЗЛО е съкращение на Земна лига за отбрана, а ние сме в отдела за експериментиране с гибелната зона. Искаме названието ни да напомня на хората защо съществуваме, какво планираме да постигнем и как смятаме да го направим. — Той спря, сякаш обмисляше нещо. — Честно казано, мисля, че светът постепенно ще се нормализира. Така че нашата цел е да спасим човечеството. Иначе какъв смисъл?
	Председателят Андерсън погледна Томас внимателно, очаквайки някакъв отговор, но Томас изпитваше толкова силно главоболие, че почти не разбираше какво му казват. Освен това се стресна от думите „гибелна зона“. Какво ли можеше да означава това? Някаква страшна катастрофа? Винаги бе вярвал, че ако му дадат възможност, ще попита тези хора за един милион неща. И ето го тук сега, с дори повече въпроси. Ала кой знае защо му се струваше, че вече няма такова значение. Беше уморен, ядосан и объркан — искаше единствено да се върне обратно в стаята си и да остане сам.
	— През следващите няколко години ни чака страшно много работа — продължи Андерсън. — Доведохме тук неколцина оцелели юноши — също като теб — и най-сетне сме твърдо решени да довършим започнатото. Да направим още изпитания, докато разберем кой от нашите питомци — кой от учениците ни ще стигне до върха. Повярвай ми, щом ти го казвам, че ти би искал да си този човек. Да си невъзприемчив за изблика означава да притежаваш огромна сила, но за целта е нужно нещо повече от обикновена физиология. Освен това искаме да построим няколко великолепни инсталации, биохимични лаборатории… чудеса на живата природа. Всичко това в края на краищата ще ни отведе до опознаването на гибелната зона. Ще открием причините, пораждащи имунитета, и така ще създадем лекарството. Уверен съм в това. Той млъкна, лицето му гореше от възбуда. Томас полагаше усилия да запази спокойствие. Андерсън започваше леко да го плаши.
	Председателят, изглежда, си даде сметка, че се е отнесъл твърде далеч, и си позволи една уморена въздишка.
	— Какво пък, предполагам, че това е достатъчно за встъпление. Ти растеш, Томас, и ставаш все по-добър от всички участници в нашата програма. Ние те ценим много високо и затова реших, че е дошло време да се запознаем лично. За в бъдеще очаквай повече подобни неща — повече свобода и по-голяма роля в тук, в ЗЛО. Харесва ли ти как звучи това?
	Томас кимна, преди да успее да се овладее. Но в действителност му харесваше. Понякога му се струваше, че живее в затвор, и искаше да излезе. Беше толкова просто и ясно. Може би току-що му бяха проправили пътя към това.
	— Може ли да попитам още нещо? — рече той, Защото не можеше да прогони тези ужасни думи от ума си. Гибелна зона.
	— Разбира се.
	— Какво означава… гибелна зона?
	— Андерсън си позволи една лека усмивка.
	— Ах, съжалявам. Мислех, че вече знаеш. Така наричаме мозъка — мястото от него, където избликът е причинил най-големи увреждания. И където вероятно слага край на живота на заболелите. Ето с какво се сражаваме. Предполагам, че можем да го наречем бойното поле за нас, хората от ЗЛО. Гибелната зона.
	Томас все още не разбираше докрай, но по някаква причина обяснението го накара да се почувства по-добре.
	— Е, разбрахме ли се? — попита председателят Андерсън. — Готов ли си да играеш своята роля във важната работа, с която сме се захванали?
	Томас кимна.
	Председателят почука няколко пъти с пръст по бюрото.
	— Чудесно. В такъв случай върни се в стаята и си почини. Идат велики времена.
	Томас усети, че го изпълва вълнение, последвано от странно и необяснимо съжаление. Този път не можа да се сдържи и когато жената го придружи обратно до стаята, миг преди да затвори вратата, я подпря с длан.
	— Извинете — рече, — бих искал да ви попитам нещо.
	На лицето й се изписа объркване.
	— Идеята вероятно не е добра. Съжалявам. — Тя се изчерви.
	— Но… — Томас търсеше трескаво подходящите думи. — Онзи човек… председателят Андерсън, спомена нещо за велики времена, които предстоят. Има ли още много като мен? Те всички ли са деца? Ще мога ли накрая да се срещна с някои от тях? — Яд го беше, че издава така открито надеждите си. — Като например с момичето от съседната стая… Тереза… ще мога ли да се запозная с нея?
	Жената въздъхна и той забеляза колко жалостиво го гледа. После кимна.
	— Има още много, но по-важното сега е, че се справяш отлично с изпитанията, така че скоро ще се запознаеш с тях. Разбирам, че сигурно се чувстваш самотен. Наистина съжалявам. Но може би ще ти стане по-леко, ако научиш, че има и други в подобна ситуация. Нещата обаче скоро ще се променят. Обещавам ти. — Тя понечи да затвори вратата, но Томас отново я задържа.
	— Колко още? — попита, засрамен от отчаянието в гласа си. — Колко още ще бъда сам?
	— Ами само… — въздъхна тя. — Както ти казах, няма да е много дълго. Може би една година.
	Томас трябваше да дръпне рязко ръка, защото вратата се затръшна бързо. Той изтича и се сви на леглото, опитвайки се да сдържи сълзите. Една година.


>	6.

	__224.3.12/7:30__
	Рано сутринта на вратата се почука. Беше съвсем рутинно, досущ като звънене на будилник. По едно и също време, макар невинаги едно и също лице. И въпреки това знаеше кого се надява да види — най-милия доктор, когото бе срещал досега. Несравнима с другите. Онази, която го бе отвела при председателя преди два месеца. За съжаление, обикновено не беше тя.
	Ала когато вратата се отвори, там стоеше точно тя.
	— Доктор Пейдж — зарадва се той. Не знаеше защо я харесва толкова много. Може би защото с нея се чувстваше съвсем безгрижен. — Здравейте.
	— Здравей, Томас. Знаеш ли какво?
	— Какво?
	Тя го дари с топла усмивка.
	— Оттук нататък ще ме виждаш много по-често. Назначиха ме да отговарям за теб. Само за теб. Какво мислиш за това?
	Беше възхитен. Макар че се бяха срещали само няколко пъти, знаеше, че се чувства добре с нея. Ала успя единствено да смотолеви:
	— Страхотно.
	— Страхотно, наистина. — Още една усмивка, искрена като тази на мис Дентън. — Чакат те много хубави неща на хоризонта. На нашия хоризонт.
	Той едва успя да се овладее, преди отново да промърмори: „страхотно“. Тя повдигна подноса, който държеше.
	— Какво ще кажеш за една закуска?
	Не знаеше как го прави, но когато доктор Пейдж му вземаше кръв, не усещаше дори убождането от иглата. Обикновено я забиваше една от помощничките й, но нерядко самата докторка поемаше нещата в свои ръце. Както днес.
	Докато кръвта се плъзгаше нагоре по тръбичката, той попита:
	— И така, какво научихте за мен?
	— Моля? — Доктор Пейдж вдигна глава.
	— С тези изследвания, които ми правите. Какво узнахте? Никога не ми казвате нищо. Все още ли притежавам имунитет? Информацията от мен помага ли ви за нещо? Здрав ли съм?
	Лекарката запуши епруветката и извади иглата от ръката на Томас.
	— Да, много ни помагаш. Колкото повече научаваме за тялото ти, за здравословното ти състояние… Като изучаваме теб и останалите, разбираме накъде да насочим усилията си. Как да открием лечение за болестта. Ти си неоценимо богатство за нас. Всеки един от вас.
	Томас се засмя щастливо.
	— Нали не ми го казвате, за да се почувствам по-добре?
	— Разбира се, че не. Ако успеем да спрем вируса, това ще стане само благодарение на теб и на другите като теб. Трябва да се гордееш със себе си.
	— Добре.
	— А сега да се качим на велоергометъра. Да видим колко бързо ще накараме сърцето ти да мине сто и петдесет удара. Това е променило драстично всекидневието на хората, установило е връзки в обществото, каквито досега не е…
	Мис Ландън, дребна женица с мише лице и идеално равни зъби, описваше въздействието на клетъчните технологии, когато Томас вдигна ръка да привлече вниманието й. Едва успяваше да надмогне досадата си. Всеки знаеше какво е било културното въздействие на клетъчните телефони.
	— Да? — погледна го тя, спряла насред изречението.
	— Мислех, че ще говорим за изобретяването на равнотранспорта.
	— Така ли казах?
	— Май така беше. Както и да е, изглежда ми много по-интересно от тази… тема. — Томас се усмихна, за да притъпи жилото в думите си.
	Мис Ландън скръсти ръце.
	— Кой е учителят тук?
	— Вие.
	— И кой знае най-добре за какво трябва да се говори всеки ден?
	Томас се усмихна отново, макар да не знаеше с каква цел. Харесваше тази жена въпреки досадните уроци.
	— Вие знаете.
	— Много добре. А сега, както казвах, опитай се да си представиш как се е променил светът, когато изведнъж всички хора са били свързани помежду си с помощта на… Мис Дентън притежаваше търпението на охлюв. Вече трийсет минути Томас анализираше четиресет и осемте блокчета с различна форма на масата пред него. Още не ги бе докосвал. Оглеждаше ги едно по едно, опитваше се да си състави схема. Да се заеме с пъзела по начина, по който го учеха.
	— Искаш ли почивка? — попита го тя. — И без това скоро ще е време за следващия урок.
	Изглежда, дори нейното търпение имаше свои граници.
	— Мога да закъснея. Мистър Гленвил няма нищо против.
	Мис Дентън поклати глава.
	— Идеята не е добра. Изчерпи ли се времето ти, започваш да действаш прибързано. А още не си готов за подобни действия. Засега разполагаш с колкото искаш време. През следващите няколко дни. Остави на ума си да поработи, представяй си задачата нощем, когато лежиш в леглото.
	Томас отмести поглед от блокчетата и се облегна назад.
	— Защо трябва да решавам всички тези пъзели? Това не е ли само игра?
	— Така ли мислиш?
	— Не съвсем, просто предполагам. Но ми се струва, че ми помага да развивам ума си повече от всички други занимания.
	Мис Дентън се усмихна, сякаш току-що й бе казал, че е най-умната учителка в цялото училище.
	— Точно така е, Томас. Но сега тръгвай за мистър Гленвил. Не бива да го караш да те чака.
	Томас се изправи.
	— Добре. Ще се видим по-късно. — Той пое към вратата, но спря и се обърна. — Между другото, има седем допълнителни блокчета — те не пасват никъде.
	Странно, но усмивката й стана още по-широка.
	Тест след тест. Урок след урок. Пъзел след пъзел. Ден след ден.
	Месец след месец.


>	7.

	__224.9.2/7:30__
	Почукването на вратата дойде в точното време, може би няколко секунди по-рано. Когато отвори, Томас откри, че в коридора стои непознат мъж. Беше съвсем плешив и не изглеждаше никак доволен, че е тук. Може би дори не му харесваше да е жив. Имаше подпухнали и зачервени очи и намръщеното му лице бе обсипано с безброй бръчици.
	— Къде е доктор Пейдж? — оклюма Томас. Макар да ненавиждаше рутината, оказа се, че нарушаването й е далеч по-обезпокоително. — Тя добре ли е?
	— Може ли да вляза? — попита учтиво мъжът и кимна към подноса с храна, който държеше. В гласа му нямаше и следа от топлотата на доктор Пейдж.
	— Ами… да. — Томас се дръпна встрани и отвори широко вратата.
	Непознатият пристъпи вътре и остави подноса на малкото бюро.
	— Гледай да изядеш всичко — рече той. — Днес ще ти трябва повечко сила.
	Томас никак не хареса тона му.
	— За какво? И защо не отговорихте на въпроса ми — какво е станало с доктор Пейдж?
	Мъжът се изправи, сякаш за да изглежда по-висок, и скръсти ръце.
	— Защо трябва да е станало нещо с доктор Пейдж? С нея всичко е наред. Постарай се винаги да говориш с уважение и почит на по-възрастните от теб.
	Томас прехапа устни, преди отговорът да се е стрелнал навън — хапливи думи, каквито винаги излизаха лесно. Той замълча, но мечтаеше непознатият да си тръгне.
	— Имаш половин час — продължи мъжът. Очите му и за миг не изпускаха Томас. Неестествено втренчен, мрачен поглед. — Ще се върна за теб точно в осем часа. Можеш да ме наричаш доктор Левит. Аз съм от психоекипа. — Той най-сетне отмести поглед, излезе и затвори внимателно вратата след себе си.
	„Аз съм от психоекипа.“ Томас нямаше представа какво може да означава това. А и апетитът му беше изчезнал. Въпреки това седна до бюрото и се насили да яде.
	Доктор Левит потропа на вратата в осем часа, точно както бе казал. Томас бе приключил със закуската по-рано, но нямаше нищо против днес да го оставят на мира. Поне половин ден. Не му се ходеше никъде с новия. Ако по някаква причина доктор Пейдж го бе изоставила, това щеше да го съсипе.
	Когато отвори вратата, Левит изглеждаше също толкова навъсен и неприятен, колкото и преди половин час.
	— Да вървим — рече кратко той.
	Поеха мълчаливо по коридора. Докато подминаваха вратата на Тереза, Томас я погледна с нега. 31 К.‍ Колко пъти бе виждал тази табелка и бе жадувал да се запознае с момичето от другата страна. Защо ли тези хора държаха всички деца разделени? Едва ли само защото бяха лоши. Как можеше доктор Пейдж например да е част от това?
	— Виж — заговори неочаквано доктор Левит и Томас откъсна поглед от белите стени. — Зная, че се държах малко недружелюбно тази сутрин. Съжалявам. Днешната програма ще е доста напрегната за всички ни. — Той се изсмя суховато, странен звук, все едно разрязват жаба с електротрион. — От двама ни аз съм този, който със сигурност е подложен на по-голям стрес.
	— Какво пък — сви рамене Томас. — Всички имаме лоши дни.
	За какъв стрес говореше мъжът? Не него подлагаха на тестове и изпитания.
	— Така е — изпъшка доктор Левит и отново замълча.
	Влязоха в асансьор и Левит натисна бутона за етаж, на които още не бяха водили Томас. Девет. По някаква причина намираше нещо злокобно в това число. Девети етаж. Щеше ли да си мисли така, ако до него стоеше доктор Пейдж? Нямаше представа.
	Вратата се отмести с весел мелодичен звън и доктор Левит пое наляво. Томас го последва, като плъзна поглед по стъклените стени и бюрата. Зад тях се виждаха трепкащи монитори и уреди. Този етаж вероятно бе нещо като болнично отделение.
	Може би с доктор Пейдж се е случило нещо и сега го водят при нея.
	— Ще ми кажете ли какво ще стане днес? — попита той, стараейки се да прозвучи любезно и безгрижно.
	— Не — отсече Левит. После, сякаш размислил, добави: — Съжалявам, синко.
	Томас го последва зад стъклената преграда. Продължиха нататък по коридора, подминавайки врата след врата, но освен медицинската апаратура нямаше нищо друго, което да разкрие предназначението на това място. Вратите бяха номерирани и затворени, стъклените стени закрити със завеси, дръпнати така, че да не оставят пролуки. Томас можеше да се закълне, че чува гласове зад една от стените, и подскочи, когато оттам долетя вик. Той продължи да крачи напред, а резкият вик бавно затихна по коридора. Помъчи се да не забави крачка, нито да поглежда назад.
	— Продължавай напред — инструктира го доктор Левит. — Няма от какво да се плашиш.
	— Какво става там? — попита Томас. — И какво се е случило с…
	Левит го сграбчи за ръката. Не силно, не колкото да заболи, но достатъчно твърдо.
	— Всичко ще бъде наред. Трябва да ми се довериш. Само не спирай — почти стигнахме.
	Томас се подчини.
	Спряха пред една врата, която по нищо не се различаваше от останалите, с електронно табло от едната страна и трепкащи ситни букви, които не можа да различи от мястото, където се бе изправил. Доктор Левит надзърна в таблото и после посегна да отвори вратата. Тъкмо бе завъртял дръжката, когато тишината в коридора бе нарушена отново.
	Томас се обърна и видя да се отваря друга врата. Зад нея се показа момче в болнична нощница и с превързана глава, подкрепяно от две сестри. Момчето се олюляваше, сякаш бе упоено, и след първите две крачки се строполи на пода. Опита да се изправи, като се бореше със сестрите. Томас го гледаше изплашено и стъписано. Момчето падна отново, пак се надигна и побягна към него, като се клатушкаше от една страна на друга.
	— Не влизай там — произнесе замаяно то. Имаше черна коса, азиатски черти и беше може би с година по-голямо от Томас. Лицето му бе зачервено и потно, през бинта на главата бе избило малко червено петно.
	Томас продължаваше да го гледа невярващо. После доктор Левит застана между него и приближаващото се момче. Една от гонещите го сестри извика:
	— Недей, Миньо! Спри. Състоянието ти не позволява… — Ала думите й нямаха ефект.
	Миньо. Името на това момче бе Миньо. Сега вече Томас знаеше имената на поне още двама като него.
	Момчето се блъсна в доктор Левит сякаш изобщо не го бе видяло. Очите му бяха втренчени в Томас, пламнали от заслепяващ страх.
	— Не им позволявай да го направят с теб! — извика то, като сега се бореше с разперените ръце на Левит. Миньо бе твърде дребен, за да му надвие, ала това явно не го спираше.
	— Какво… — Томас преглътна изплашено. — Какво става тук?
	— Пъхат разни гадости в главите ни! — извика Миньо, цъклейки се като побъркан. — Казаха, че няма да боли, но лъжат! Ужасно боли! Те са едни лъжливи… — Последната дума остана непроизнесена, тъй като сестрата заби игла в шията на Миньо и инжектира в тялото му нещо. Той се отпусна и рухна на пода. Жените го уловиха за ръцете и го задърпаха обратно по коридора, а краката му се влачеха отзад.
	Томас се обърна към Левит.
	— Какво са му направили?
	Левит изглеждаше все така спокоен и невъзмутим.
	— Не се тревожи, това е само реакция на анестезията. Няма нищо страшно.
	Изглежда, обичаше да повтаря тези думи.
	Томас се колебаеше дали да не побегне. Мислеше за това през цялото време, откакто Левит бе отворил вратата, докато го следваше по коридора и се качваше на този етаж.
	„Аз съм страхливец — рече си той. — Изобщо не съм като този Миньо.“
	Левит го въведе в помещение, което наистина приличаше на болнична стая. Имаше две легла със завеси. Онова зад дръпнатата завеса бе оправено. Другото отдясно бе скрито зад завесата и Томас едва различи контурите на човешко тяло върху него. В стаята имаше всякаква медицинска апаратура, очевидно последна дума на техниката, както онази, която бе видял в лабораторията. Левит вече се бе изправил до един от мониторите, разглеждаше диаграмите и въвеждаше информация.
	Томас насочи вниманието си към спуснатата завеса и леглото зад нея. Левит бе на шест-седем крачки от него, погълнат от това, с което се занимаваше.
	„Трябва да видя кой е зад завесата“ — рече си Томас. Не помнеше кога за последен път го бе изпълвала такава решимост.
	Вляво от него Левит се бе навел над екрана и четеше някакъв ситен текст. Томас се обърна безшумно. Пристъпи надясно, дръпна завесата и доближи леглото. Там лежеше друго момче с късо подстригана руса коса, затворени очи и дръпнати до брадичката завивки. Миг по-късно Левит се озова до него и дръпна завесата. Сграбчи Томас и го дръпна рязко назад. Но Томас вече бе успял да разгледа момчето. И да забележи две неща.
	Първо, също като Миньо, и това момче имаше превръзка над ушите и от едната страна под нея се стичаше кръв.
	И второ, видя името на мониторите.
	Нют.
	Станаха трима.
	Знаеше три имена.


>	8.

	__224.9.2/8:42__
	— Какво си мислеше, че правиш? — попита Левит. Той поведе Томас към празното легло. — Трябва да спазваме медицинските указания, да не нарушаваме установените правила за безопасност, да бъдем максимално предпазливи. Не са ли ти ясни тези неща?
	Томас едва не се разсмя.
	— Не, разбира се — отвърна той, като се постара да не прозвучи подигравателно. Още дори нямаше десет — как би могъл да знае подобни неща?
	— Това момче излиза от операция. Състоянието му е нестабилно. Има опасност от инфекция. Поне за инфекция си чувал, нали? — Левит говореше със зловещо спокойствие. — За вируси като изблика?
	— Аз съм невъзприемчив за тях — посочи Томас. — Не сме ли тук всички такива? Мунита?
	— Повечето от вас… — Левит махна с ръка. — Няма значение. Само… моля те, не минавай пак зад завесата. Разбрахме ли се?
	Томас кимна.
	— Сега трябва да се заема с подготовката ти. — Левит протегна ръце и се огледа, сякаш се ориентираше в стаята. — Хирургът ще дойде след половин час.
	Томас усети, че стомахът му се свива от страх.
	— Значи онова момче… Миньо… каза истината? Ще направите _нещо_ с главата ми, така ли?
	— Нищо _такова_ няма да правим — заяви Левит, ала спокойствието му този път бе пресилено. Той отвори едно чекмедже и извади тънка нощница. — Чака ни важна работа. Жизненоважна. И пак ти повтарям, това с Миньо бе само реакция на лекарството, което са му дали. Случва се, макар и доста рядко. Обещавам ти, че ще преценим точно твоята доза. — Той млъкна и погледна към Томас. — Виж, ти знаеш какво е заложено. Знаеш, че си невъзприемчив към изблика. Освен това си наясно, че човечеството е в огромна опасност. Прав съм, нали? Знаеш ли всичко това?
	Томас имаше само един възможен отговор.
	— Да.
	— Тогава разбираш защо е толкова важно да ни съдействаш. — Левит му хвърли болничната нощница. — Изучаваме гибелните зони на мунитата, за да открием лек. Ти си муни. И днес ще поставим едно малко устройство в главата ти, за да ни помогне да разберем защо си различен. Само това, нищо повече. Обещавам, че ще се възстановиш бързо и ще си доволен, че можем да следим по-прецизно жизнените ти показатели. Вече няма да се налага да те бодем толкова често! — Той произнесе последните думи с пресилено безгрижие. — Не е толкова страшно, нали?
	Томас повдигна рамене и кимна. Мъжът почти го бе убедил, че няма нищо лошо в това да бърникат в черепа на едно дете. Той погледна надолу и откри, че още стиска нощницата.
	— Банята е там — посочи Левит. — Преоблечи се и лягай в леглото. Давам ти думата си, че всичко ще бъде наред. Ще спиш и няма да почувстваш нищо. Най-много един-два дена да те наболява главата. Но за главоболието имаме хапчета. Ясно?
	— Ясно. — Томас вече беше готов да влезе в банята, когато откъм коридора долетя момичешки писък. Той погледна към Левит, който срещна спокойно погледа му. Известно време двамата стояха така, очаквайки кой пръв ще направи нещо. Томас бе първият. Хвърли се към вратата, отвори я и изхвърча в коридора, а Левит го погна по петите. На няколко крачки по-нататък се разиграваше позната сцена. Две сестри влачеха момиче с кестенява коса нататък по коридора, докато тя пищеше и риташе. Беше неговата съседка. Момичето от 31К. Тереза.
	Нямаше никакъв смисъл в това, което Томас направи. Той хукна след нея. Болезнено разкривеното и лице и страхът в очите й бяха накарали да се спука паническият мехур, който се надигаше в него.
	— Пуснете я! — извика и в същия миг Левит му кресна да се връща.
	Сестрите се обърнаха, видяха Томас и на лицата им се изписа учудено изражение, може би дори леко развеселено. Това само го разгневи още повече. Той ускори бяг, давайки си сметка, че цялата тази история е една обречена кауза. Но поне ще покаже на Тереза, че се е опитал.
	В последния миг скочи и разпери ръце като супергерой, готов да повали двете…
	Една от сестрите вдигна ръка, за да се предпази и лакътят й попадна в челото на Томас. Остра болка прониза бузата и ухото му, светът се преобърна наопаки и той тупна на пода, а носът му се блъсна толкова силно в стената, че ударът го зашемети. Той се претърколи и вдигна глава. Сестрите се бяха надвесили над него и го гледаха изненадано, сякаш питаха: „Какво ти става бе, момче?“. Дори Тереза бе спряла да се бори, а на лицето й бе изписано нещо друго: благоговение. Почуда. И може би съвсем лека усмивка.
	Томас местеше между тях смутен поглед.
	До него приклекна доктор Левит със спринцовка в ръка.
	— Синко, мисля, че се бяхме разбрали. — Той опря върха на иглата в шията му и натисна.
	Преди да изгуби съзнание, Томас погледна отново към Тереза и за няколко безценни секунди очите им се срещнаха. Светът вече бе започнал да губи очертания, Когато те я задърпаха нататък, но той чу ясно думите, които му извика.
	— Някой ден ще станем големи.
	Последваха налудничави сънища. Летеше в небето с някаква машина, завързана на гърба му, и разглеждаше света отдолу — изпепелен, разрушен и безжизнен. Видя дребни фигури да тичат през пясъците и когато го приближиха, те придобиха сивкав оттенък. Видя криле, ужасни лица и протегнати ръце. Протегнати ръце на чудовища.
	За щастие всичко това свърши, преди да е изгубил здрав разсъдък. Следващият сън бе далеч по-приятен.
	Томас, майка му и баща му. Пикник. Край реката. Не знаеше дали това е спомен или блян, но въпреки това му харесваше. Пораждаше болка в гърдите му и той си помисли, че тя ще се задържи там още дълго.
	По някое време сънува Тереза. Загадъчното момиче, което живееше толкова близо — буквално зад съседната врата, — и въпреки това досега не бяха разменяли и едно изречение.
	„Някой ден ще станем големи.“
	Вкопчи се в тези думи. Виждаше я как ги произнася отново и отново. В тях имаше нещо… бунтовническо. Харесваха му. В съня му двамата с Тереза седяха в една стая — в неговата стая, той бе на леглото, а тя — на стола. Не говореха, просто… бяха заедно. Толкова отчаяно искаше приятел, че нямаше нищо против операцията да продължи вечно, стига да живее в този сън. После Тереза произнесе името му — отново и отново, само че това не бе нейният глас. С някаква друга част от съзнанието си той разбираше какво се случва и сърцето му се преизпълни с тъга. Колкото по-упорито се опитваше да задържи момента, толкова по-бързо избледняваше видението. Скоро остана само мрак и гласът, повтарящ името му.
	Беше дошло време да се събуди.
	Той отвори очи и премигна на ярките светлини на болничната стая. Една жена се бе надвесила над него. Доктор Пейдж.
	— Докторе… — понечи да я повика той, но тя опря пръст на устните си.
	— Не казвай нищо. — Отново се усмихваше и всичко като че ли бе постарому. Доктор Пейдж не би му сторила нищо лошо. Никога. — Все още си под въздействие на лекарствата. Сигурно си замаян. Отпусни се, лежи и се наслаждавай на ефекта им. — Тя се засмя, нещо, което не се случваше много често.
	Томас имаше чувството, че се рее в безтегловност. Сега вече историята с Тереза му се струваше почти смешна. Можеше да си представи какво си бяха помислили сестрите, когато видяха едно малко момче да ги преследва, а после да скача с разперени ръце като Супермен. Поне бе показал на Тереза колко държи на нея. И колко е храбър. Той въздъхна щастливо.
	— Брей — възкликна доктор Пейдж и извърна глава от монитора, който следеше. — Май си приел съвета ми присърце.
	— Какво ми направиха? — измърмори объркано Томас.
	— А, ето че пренебрегна съвета ми. Казах да не говориш.
	— Какво… ми направихте? — повтори той.
	Доктор Пейдж се извърна към него и приседна на леглото. Матракът потъна и това породи тъпа болка някъде дълбоко в тялото му.
	— Психологът не ти ли обясни какво смятат да правят? — попита тя. — Доктор Левит. — Огледа се, като че се опасяваше, че той може внезапно да се появи в стаята. Нямаше го, за щастие.
	Томас кимна.
	— Да, но…
	— Зная. Звучи ужасно. Пъхат нещо в теб. — Отново познатата усмивка. — Но ти се научи да ми вярваш поне малко, нали?
	Томас кимна отново.
	— Ще бъде по-добре за теб и за всички останали — в далечна перспектива. Сега вече можем да следим и да измерваме активността на гибелната зона много по-ефективно и бързо. Освен това няма да се налага да посещаваш толкова често лабораторията. Всичко ще е в реално време, без забавяне. Повярвай ми, ще си доволен, че го направихме.
	Томас не каза нищо. Нямаше смисъл. В думите й имаше логика. Питаше се само защо Миньо и Тереза се бяха държали така странно. Може би техните операции не бяха протекли толкова гладко.
	Доктор Пейдж се изправи и го потупа по ръката.
	— Добре, млади човече. През следващите няколко дена те чака доста работа. Наслаждавай се на почивката. — Тя понечи да си тръгне, но спря и се обърна. Наведе се и прошепна нещо в ухото на Томас, ала очите му вече се бяха затворили и сънят го поглъщаше бързо. Успя да долови само думите „изненада“ и „специална“.
	След тях само стъпки и затваряне на врата.


>	9.

	__224.10.07/22:43__
	Главата на Томас заздравяваше доста по-бързо, отколкото очакваше. Скоро го върнаха в неговата стая и уроците се възобновиха сякаш нищо не се бе случвало. След деня на операцията не бе зървал Тереза, Миньо и момчето, което се казваше Нют. Както и други като тях. Понякога, докато отиваше на урок, чуваше гласове. Бяха далечни и не можеше да определи откъде идват, но със сигурност принадлежаха на деца. Чудеше се какво ли не е наред с него, че не му позволяват да се среща с тях? Кога ли ще дойде неговият ред?
	Питаше се това всеки ден. Понякога си го обясняваше като част от експериментите. Може би някои деца трябваше да са заедно, а други не. Може би това скоро щеше да се промени.
	Една тънка черта над ухото му бележеше мястото, където го бяха отваряли, но косата над нея вече бе пораснала и я скриваше. Предполагаше, че скоро дори няма да може да я напипа. Понякога го измъчваше дълбока, вибрираща болка в главата, сякаш вътре се бе пъхнала невидима ръка и притискаше нещо. Когато попита доктор Пейдж и наставниците за импланта, те му казаха същото, което и преди — че само анализира функциите на мозъка и че така няма да се налага да ходи често до лабораторията за кръвни проби. Е, поне последното го караше да се чувства доволен.
	Доктор Пейдж непрестанно го уверяваше, че има основателни причини да го държат в изолация, защото искат да се грижат добре за него и да го пазят от всякакви опасности. Че външният свят е страшно място, навсякъде има радиация и побърканяци. И че трябва да опознаят по-добре болестта, преди Томас да може да общува с другите, че случаят му е особен — макар никога да не навлизаше в подробности. Но му носеше книги, осигури му и един компактен таблет, с който да се забавлява, и го уверяваше, че не върши всичко това само за да го успокои. Винаги успяваше да го накара да погледне от друга страна на своя странен живот.
	Един ден той се събуди с пронизваща болка в главата и слабост, каквато не бе изпитвал досега. Необходими му бяха и последните резерви от воля, за да стане от леглото и да подхване всекидневната програма. Успя да подремне по обяд в стаята си, но имаше чувството, че едва е затворил очи, когато някой почука на вратата. Стресна се и стана да отвори с мисълта, че вероятно е проспал следобедните уроци. Движението породи нов болезнен пристъп, който сякаш заплашваше да разцепи черепа му.
	Сърцето му се сви, когато видя в коридора доктор Левит, с лъщящи по голото теме отражения от лампите на тавана.
	— Уф въздъхна той разочаровано, преди да успее да се овладее.
	— Здрасти, синко — поздрави Левит, с весел глас, сякаш да му внуши, че няма от какво да се страхува. — Имаме голяма изненада за теб днес следобед и мисля, че ще ти хареса.
	Томас втренчи в него замаян поглед. Думите на доктора предизвикаха толкова силно усещане за _deja vu_, та си помисли, че може би още спи.
	— Хубаво — измърмори той, прикривайки лошото си настроение. Всяка промяна на досадното всекидневие можеше да е добре дошла. — Каква е тя?
	На устните на доктор Левит трептеше неспокойна усмивка.
	— Ние… психолозите… — продължи той все така захилено — решихме, че е дошло времето да се срещнеш с останалите. Та избрахме за начало да те запознаем с… ъъ, Тереза. Как ти звучи? Би ли желал да се срещнеш с нея и да прекарате известно време заедно? Може би нещата този път ще потръгнат по-добре, в сравнение с първата ви… неофициална среща.
	Усмивката му се разширяваше все повече, но очите му оставаха сериозни.
	Много време бе минало от последния момент, когато Томас бе изпитвал подобно въодушевление. Мечтаеше да се запознае с Тереза повече от всичко на света.
	Докато вървяха по коридора, странното _deja vu_ го навести отново, сякаш и преди бе вървял нататък със същата цел. Мъжът го отведе в малък кабинет на същия етаж, оскъдно обзаведен с бюро и няколко стола. Момичето на име Тереза вече седеше на един от столовете и когато влезе, му отправи срамежлива усмивка.
	В душата му нахлуха противоречиви чувства със силата на мощен ураган и той едва не се олюля. Всичко в тази сцена — стаята, Тереза, светлината — му бе толкова познато, та беше изключено да се случва за първи път. Объркването замъгли мислите му.
	— Седни — покани го Левит и махна нетърпеливо.
	Томас се помъчи да се овладее. Той седна, мъжът пристъпи обратно в коридора.
	— Решихме, че е дошло време да си побъбрите — рече той през пролуката, която бе оставил, като продължаваше да се усмихва. — Приятно прекарване. — След което затвори вратата. Но усещането, че всичко това вече е било, остана.
	Томас продължаваше да гледа към мястото, където допреди малко бе стоял Левит, твърде засрамен да извърне очи към Тереза. Чувстваше се неловко — преди няколко минути бе толкова развълнуван, ала сега бе на ръба да стане и да побегне под въздействие на непреодолимия напор на чувствата. Най-сетне намери сили да се облегне назад и да я погледне крадешком. И откри, че тя го гледа. Очите им се срещнаха.
	— Здравей. — Това бе най-доброто, което успя да измисли.
	— Здравей — отвърна Тереза. Тя го дари с още една срамежлива усмивка. Усмивка, за която Томас бе готов да се закълне, че е виждал и друг път, в същата тази стая.
	Но сега не беше време да размишлява върху неща, които може да са се случили — по-късно щеше да го прави на спокойствие. Той махна с ръка към стаята.
	— Защо ли ни доведоха тук?
	— Не зная. Предполагам, че искат да се запознаем и да си поговорим.
	— От колко време живееш тук?
	— Откакто бях на пет.
	Томас я погледна, опитвайки се да прецени възрастта й, но се отказа.
	— Значи…
	— Значи от четири години — поясни тя.
	— Ти си само на девет?
	— Да. Защо? Ти на колко си?
	Томас не беше сигурен, че знае отговора на този въпрос. Но предполагаше, че е горе-долу на същата възраст.
	— И аз съм на толкова — отговори той. — Просто ми изглеждаше по-голяма.
	— Скоро ще стана на десет. Отдавна ли си тук?
	— Аха.
	Тереза се намести на стола и сгъна крака под себе си. Томас не знаеше защо, но се почувства малко по-добре, че тя изглеждаше по-отпусната. Същото важеше и за него — колкото повече разговаряха, толкова по-бързо се топеше усещането за _deja vu._
	— Защо ни държат разделени? — въздъхна тя. — Понякога чувам виковете и смеха на другите деца. И видях голямата столова. Там може да се хранят стотици.
	— И на теб ли ти носят храната в стаята?
	Тереза кимна.
	— Три пъти на ден. В повечето случаи има вкус на тоалетна.
	— Че откъде знаеш какъв е вкусът на тоалетната? — попита той с надеждата да го приеме като шега.
	Тереза не го разочарова.
	— Какъвто и да е, едва ли е по-лош от този на храната, която ни дават.
	Томас се разсмя и изведнъж се почувства страхотно.
	— Така е. Имаш право.
	— Сигурно с нещо сме различни от останалите — продължи Тереза, която внезапно отново бе станала сериозна. Томас се смути от промяната. — Не мислиш ли?
	Томас се постара да кимне с разумен и дълбокомислен вид. Не искаше тя да се досети, че тази мисъл не му бе хрумвала досега.
	— Предполагам. Със сигурност има някаква причина да ни държат в изолация. Но няма как да разберем каква е, докато не открием защо сме тук. — Струваше му се, че бръщолеви глупости, но Тереза явно не мислеше така.
	— Зная. И твоят ден ли е изпълнен с уроци — от рано до късно?
	— Нещо такова.
	Тереза кимна и продължи замислено:
	— Непрестанно ми повтарят колко съм умна.
	— На мен също. Странно е.
	— Мисля, че това има някаква връзка с изблика. Твоите родители бяха ли болни, преди ЗЛО да те отведат?
	Внезапно радостта, изпълнила душата му, взе да помръква. Видя в спомените си баща си, пиян, изпаднал в пристъп на гняв, и майка си, която се сбогуваше с него, Когато още нямаше пет.
	— Не искам да говоря за това — промълви.
	— Защо не искаш? — попита Тереза.
	— Просто не искам.
	— Добре де. Аз също. — Не изглеждаше да му се сърди.
	— Защо ли сме тук всъщност? — Той отново посочи малката стая. — Наистина, какво ли очакват от нас?
	Тереза скръсти ръце и пусна един крак на земята.
	— Да си говорим. А те да ни изследват. Не знам. Съжалявам, ако ти е скучно с мен.
	— Какво? Сърдиш ли ми се?
	— Не, не ти се сърдя. Но не зная защо се държиш малко грубо. Харесваше ми, че най-сетне си имам приятел.
	На Томас му идваше да се зашлеви.
	— Извинявай. Радвам се да го чуя. — Нямаше представа дали отношенията им се развиват към добро, или към лошо.
	Тереза му помогна да се успокои с поредната си усмивка.
	— Тогава навярно сме издържали теста. Може би са искали да видят дали ще се разбираме.
	— Както и да е. — Той също се засмя. — Отдавна се отказах да мъча ума си с предположения.
	— Е… приятели ли сме? — попита тя след продължителна пауза.
	— Приятели.
	Тереза протегна ръка през бюрото.
	— Да си стиснем ръцете.
	— Добре. — Той се наведе напред и улови ръката й.
	Тереза се облегна назад и лицето й отново се промени.
	— Чакай да те питам, боли ли те понякога глава? Искам да кажа, не като нормално главоболие, а дълбоко вътре?
	Томас можеше да си представи какво слисано изражение е придобил.
	— Сериозно ли питаш? Разбира се! — Тъкмо се готвеше да й опише болката, която го измъчваше от заранта, когато тя опря пръст на устните си.
	— Тихо, някой идва. После ще говорим.
	Нямаше представа откъде бе разбрала. Не беше чул нищо, но наистина след няколко секунди на вратата се почука. Миг по-късно тя се отвори доктор Левит пъхна глава вътре.
	— Здравейте, деца — подвикна весело той. Погледът му шареше между двамата. — Времето за днес изтече. Да ви връщаме по стаите. Мисля, че мина добре, пък и ще имате още много възможности да се опознаете.
	Томас и Тереза се спогледаха. Не беше сигурен какво му казват очите й, ала наистина се надяваше, че има нов приятел. Двамата станаха и доближиха Левит. Томас му беше благодарен дори за тази кратка среща и си обеща, че ще се държи добре, само и само да има още подобни срещи. Бяха до вратата, когато Тереза спря и зададе на Левит въпрос. По-точно два въпроса.
	— Какво е спусков заличител? И вярно ли е, че някои деца са умрели, докато им поставяли импланти?
	Томас се стъписа. Обърна се и погледна Тереза, докато Левит се бореше с въпросите.
	— Как… — поде той и млъкна, осъзнал това, за което току-що се бе досетил и Томас: че Тереза бе засегнала някаква важна тема. Нещо _истинско_. — Откъде ти хрумнаха тези глупости?
	Томас се питаше същото. Къде може да е чула за тези неща? Той самият нямаше представа. Тереза сви рамене:
	— Понякога, когато не знаят, че можем да ги чуваме, вашите хора се изпускат.
	Левит не беше доволен от отговора й, но гласът му остана спокоен.
	— А понякога нещо дочуто изобщо не е цялата история. Да не се занимаваме с неща, които не са наша работа, ясно?
	Той се обърна и пое надолу по коридора. Като че ли не го интересуваше дали ще го последват, но и двамата побързаха да го застигнат.
	— Много е приятно — прошепна Тереза на Томас. — Да вървя по коридора с моя нов приятел.
	Той я погледна зарадвано и учудено.
	— Наистина? Пусна бомбата за умрелите деца и сега се държиш сякаш нищо не е станало? Толкова си странна. — Опита се да прозвучи като шега, но все още бе разтърсен от въпросите й. Дали бяха само слухове?
	Почувства се по-добре, когато тя внезапно го целуна по бузата и после хукна по коридора след доктор Левит.
	На Томас определено му харесваше, че си има нов приятел. Но докато я гледаше да се отдалечава тичешком, усети, че го завладява паника. Какво стана днес с него? Първо ужасното главоболие и усещането за _deja vu_. Все неща, които го караха да се чувства изнервен докрай, на ръба на равновесието. Сякаш съществото му бе изгубило синхрон с околния свят.
	Опитваше се да не мисли за възможния отговор.
	Да не мисли за изблика.


>	10.

	__224.10.14/11:37__
	Седмица по-късно, веднага след един изтощителен урок с пъзел при мис Дентън, Томас се озова отново в малката стая, седнал от другата страна на бюрото срещу Тереза. За щастие, този път ги нямаше странните усещания от предишната им среща.
	Това бе може би най-дългата седмица в живота му, не минаваше и минута да не се пита дали ще се срещнат отново. Зададе няколко пъти въпроса на доктор Пейдж и останалите наставници и всички отговориха утвърдително. Ала да очаква срещата чак след седмица му се струваше най-ужасното мъчение на света. И въпреки че мисълта не преставаше да го измъчва, не посмя да ги попита за странните пристъпи на _deja vu_. Опасяваше се да не сметнат, че нещо не е наред с него.
	— Здрасти. Радвам се да те видя отново — посрещна го Тереза. Левит тъкмо бе излязъл, след като отказа да отговори на въпроса й колко време ще бъдат заедно.
	— Аз също — кимна Томас и опита да се вземе в ръце. Щеше да е глупаво да говори за странните си усещания от предишния път и затова избра нова тема. — Знаеш ли, нямах търпение да те питам за онези деца, които спомена. Тези, които умрели. Истина ли е? Доктор Пейдж ми намекна, че ни правели услуга, като ни държали отделно. Има безброй неща, за които бих искал да си говорим.
	— Чакай, всяко нещо с времето си. — Тя огледа със загрижено изражение ъглите на стаята. И четирите — един по един. — Може би трябва да внимаваме какво говорим. Сигурно ни наблюдават. Или най-малкото ни подслушват.
	— Вероятно и двете — съгласи се Томас и си пое дълбоко дъх: — Ехей, хора! — провикна се. — Ей, старчоци! — Размаха ръка сякаш бе на манифестация. Нямаше представа откъде се взе това приповдигнато настроение.
	Тереза избухна в смях и това го накара да се почувства още по-добре. Двамата продължиха да се смеят още няколко минути, заразявайки се един от друг. Но подсъзнателно Томас разбираше, че тя така се опитва да избегне въпроса за мъртвите деца.
	— Няма какво да го мислим — рече Тереза, когато и двамата се успокоиха. — Това е нашето време и можем да говорим за каквото си поискаме. Пък те нека се забавляват.
	— Амин! — Томас шляпна с длан по бюрото.
	Тереза подскочи от изненада и пак се разсмя.
	— Не зная какво да мисля за онези мъртви деца. Може да е само слух. Надявам се. А може и да не съм разбрала. Говореха за нещо подобно точно преди да вляза. Но исках да видя как ще реагира Левит на въпроса.
	Томас можеше само да се моли обяснението й да е вярно.
	— Има ли нещо ново и вълнуващо в живота ти? — попита Тереза.
	— Не бих могъл да кажа със сигурност. Чакай да си спомня. Ям. Ходя на училище. Много уроци. После и лабораторните изследвания. И освен това спя. Това е всичко.
	— Звучи съвсем като моя живот!
	— Наистина? Колко странно!
	Усмивки, после пауза. Тереза се наведе напред и опря лакти на бюрото.
	— Не зная за другите деца, нито за някакви тайни, но чуй ме. Би трябвало раните ни вече да са зараснали, нали? — Въпросът й го завари неподготвен. — Виждам, че и ти мислиш така.
	Той докосна белега, скрит под косата над лявото ухо.
	— Така поне изглежда. Сигурен съм, че всичко е наред с нашите гениални мозъци.
	— Предполагам, говориш за това, което ЗЛО наричат „гибелна зона“?
	Томас кимна. Беше чул този израз един-два пъти, но нямаше пълна представа какво може да означава.
	— Знаеш ли, звучи ми като нещо, което са заимствали от видеоигра. Но доктор Пейдж каза, че е мястото, където избликът причинява най-сериозни увреждания.
	— Не е ли странно, че двамата с теб сме мунита? Че не трябва да се боим от болестта като останалите хора по света? Да се страхуваме, че един ден ще полудеем.
	— Аха.
	— Само че точно заради това се озовахме тук. Знаеш ли, трябва да се кръстят не ЗЛО, а СКУКА. Понякога си мисля, че ще полудея, Защото ме държат затворена по цял ден в стаята.
	Томас погледна към вратата и се замисли.
	— Толкова ли е зле навън? Затова ли не ни пускат да излизаме?
	— Трябва да е много зле. Говорят, че радиацията започвала да отслабва, но все още е достатъчно силна на някои места. Помня само ослепителната светлина зад люковете на берга, когато ме караха тук. Качиха ме на равностранспорт, после и на берг — и всичко това, когато още не бях навършила пет. Представяш ли си?
	Томас почти не помнеше голямата летяща машина, с която го бяха докарали. И макар тогава да бе натъжен от раздялата с родителите си, смяташе пътешествието за страхотно. Берговете бяха машини за безмерно богати хора. Но изобщо не можеха да се сравняват с равнотранса. Никога не бе пътувал с нещо подобно, но щом ЗЛО ги притежаваха, значи имаха много пари.
	— Кога си пътувала с равнотранс? — попита той.
	На лицето й се изписа тъга и благоговение.
	— Почти не си спомням. Родила съм се някъде на изток. Изгубих родителите си и ме спасиха… — Тя сведе глава и замлъкна насред дума. Може би тема за някой друг път.
	— Ей — заговори той за нещо друго. — За болката в главата. Мен също ме измъчва понякога.
	Тереза отново вдигна очи към тавана. Нищо не се виждаше там, но и двамата знаеха, че горе има скрити камери. И микрофони. ЗЛО можеше да натъпче помещението със стотици микрофони. Не биваше да забравят и малките машинки в главите им. Кой знае какво следяха те.
	Тереза стана, взе стола и го пренесе от другата страна на бюрото. Постави го колкото се може по-близо до Томас. Седна и се наведе напред, като опря рамото си в неговото. След това му зашепна в ухото, толкова тихо, че едва различаваше думите. Дъхът й галеше приятно кожата му.
	— Ще си говорим така, докато ни разделят. — Томас кимна и също опря устни на ухото й.
	— Съгласен.
	Харесваше му да е близо до нея.
	— Та за тази болка в главата — продължи тя. — Напоследък е по-скоро като сърбеж. Направо ми се иска да бръкна вътре и да се почеша.
	Томас я гледаше смутено. Думите й звучаха налудничаво, но по-странното бе, че отново му се сториха познати.
	— И с мен е така — кимна бавно той.
	Тя се разсмя и за миг се отдръпна встрани.
	— Страхотен отговор — рече. Сетне пак се облегна на него и зашепна: — Може да ти прозвучи странно, но искам да ме изслушаш. Има нещо вътре в нас, което не е било използвано. Когато излизах от упойката, чух думите „спусков заличител“. Струва ми се, че е точно това. Спусък, който трябва да бъде дръпнат, превключвател, който чака да го завъртят. Намираш ли някакъв смисъл?
	Томас кимна бавно. Доктор Пейдж също бе казала нещо подобно. Беше го нарекла „специален“. Помнеше смътно тази дума, освен ако не я бе сънувал. Тези импланти бяха абсолютна загадка.
	Тереза продължаваше със съсредоточено изражение:
	— Имам чувството, че сякаш мозъкът ми е свързан с нещо. Лежа в леглото и се концентрирам толкова силно, че главата започва да ме боли от _това._
	— И защо го правиш? — попита Томас, завладян от любопитство.
	— Опитвам се да използвам мозъка си като инструмент. Да накарам мислите си да следват определена посока, да ги използвам срещу импланта. Нали разбираш, като кука, с която да дръпна спусъка. Да си пробвал нещо подобно?
	— Разбира се, че не — засмя се Томас.
	Тя се дръпна настрана и скръсти раздразнено ръце. Той я докосна по рамото.
	— Точно затова ми е интересно.
	Тя повдигна вежди.
	— Разсъжденията ти са съвсем разумни — продължи той. Тереза се засмя. — Мисля си, че доктор Пейдж се опитваше да ми каже нещо подобно. Интересно ми беше да го чуя от теб.
	Тя кимна и затвори с облекчение очи. Сетне продължи, отново шепнешком:
	— Ще продължавам да работя над това. Благодаря ти, задето не мислиш, че съм просто жертва на изблика. Но от друга страна — обърни внимание. Тези хора разполагат с невероятна техника. Имат равнотранс и бергове… — Тя замълча и поклати глава. — Искам да кажа, че тези неща, които поставят в главите ни, може да са свързани с нашето съзнание. Или дори с мислите ни. Ето какво ме измъчва.
	Томас беше малко объркан новата насока на разтвора. Той се наведе към нея и прошепна:
	— Ще опитам да направя като теб. Ще бъде интересно да се занимая с нещо различно.
	Тя се изправи и на лицето й затрептя искрена усмивка. Отнесе стола си на предишното място зад бюрото и седна там.
	— Много ми се ще да ни позволят да се срещаме по-често — рече.
	— На мен също. Дано не ни се ядосат, че си шепнем.
	— Те са едни гадни воайори — разсмя се тя. — Чухте ли това, ЗЛО? — извика. — За вас говорим. Стига сте дремали, елате да ни спрете!
	Томас се изкикоти, завладян от духа на бунта, но се стресна, когато на вратата се почука.
	— Охо — прошепна той.
	Вратата се отвори и доктор Левит пристъпи вътре. Но страхът от наказание се стопи в момента, когато Томас видя лицето му — не изглеждаше никак ядосан.
	— И тази среща приключи — обяви той. — Но преди да се върнете към обичайната програма, искаме да ви покажем нещо. Нещо, което ще смае и двама ви.
	Томас не знаеше какво да очаква и все още бе под въздействие на разговора с Тереза. Той се надигна. Тереза също и той видя, че на лицето й се изписва безпокойство. Може би щяха да ги отведат в кабинета на председателя, за да им се скарат. Но доктор Левит изглеждаше искрено развълнуван. Той отвори вратата по-широко.
	— Хайде, деца. Пригответе се за чудото!


>	11.

	__224.10.14/13:48__
	Левит отведе Томас и Тереза при асансьора и тримата се спуснаха до подземното ниво — където Томас не бе слизал досега, — след което продължиха по дълъг коридор, завършващ с нова поредица асансьори. Намираха се в съвсем различна част на комплекса. По пътя Томас и Тереза не промълвиха нито дума, но си размениха няколко питащи погледи. Накрая, когато Левит повика от таблото следващия асансьор, Томас не можа да сдържи любопитството си:
	— И какво е това невероятно нещо, което ще ни показвате? — попита той.
	— Е, почакай де — отвърна Левит. — Не бих искал да развалям изненадата. Както се казва, не ми плащат чак толкова, че да го направя точно аз. — Засмя се на шегата си и смехът му отекна в тясното помещение. — Едни много важни хора искат да ви покажат своя… проект. Макар да давам съвети по него, аз не участвам в действителното… изпълнение. — Явно не му се говореше повече по въпроса.
	Мелодичният сигнал на асансьора го спаси от по-нататъшни обяснения и вратите се разтвориха. В кабината стояха четирима души и Томас усети, че дъхът му секва. Позна председателя Андерсън и доктор Пейдж. С тях бяха още една жена и един мъж, облечени с работни дрехи.
	— Ваши са — рече Левит и без да чака отговор, се отдалечи по коридора, по който бяха дошли.
	Доктор Пейдж протегна ръка, за да задържи асансьора отворен.
	— Влизайте, Томас, Тереза. Нямаме търпение да ви покажем нещо днес.
	— Да, така е — потвърди председателят Андерсън. Докато децата пристъпваха вътре, той подаде ръка и на двамата. — Чакахме психоекипа да прецени дали вие двамата сте готови и ето че часът удари.
	— Какво става? — попита Тереза. — И защо е тази загадъчност?
	Вратите на асансьора се затвориха и доктор Пейдж натисна един бутон. Въздухът се изпълни с тихо бръмчене. Томас се зачуди защо се спускат надолу, вместо да се издигат. За миг го завладя страх.
	Председателят Андерсън им отправи топла усмивка.
	— Няма за какво да се безпокоите. Решихме, че най-добрият начин да ви обясним какво подготвяме, е, като ви го покажем лично. Скоро ще видите за какво говоря.
	Но защо точно ние? — настоя Тереза. — Знаем, че има много други деца — чуваме гласовете им зад стените. Защо ни държите разделени? Ще покажете ли и на тях това, което искате да видим?
	Непознатата жена пристъпи напред. Беше ниска на ръст, чернокоса и с бледо лице.
	— Нали не възразявате първо да се представим? Името ми е Кати Маквой и съм помощник вицепрезидент със специален контрол над проекта, който ви предстои да видите. А този човек — тя посочи мъжа със сериозно изражение и посивяваща черна коса — е Хулио Рамирес, моментният шеф на охраната ни.
	Докато си подаваха ръце и разменяха усмивки, Томас се зачуди над уточнението „моментен“. Беше странно да се описва по този начин позицията на един човек. Сякаш не се очакваше да се задържи дълго на този пост.
	Мис Маквой продължи:
	— Относно въпроса ви, неколцина от вас успяха да напреднат в учението и изпитанията далеч повече от останалите. И тъй като ние сме прагматични хора, особено в днешния свят, бихме искали да оценим подобаващо вашите умения и дарби. Днешният ден е нещо като награда. Вие ще сте първите, които ще я видите.
	— Точно така — кимна Андерсън със сияеща усмивка. — Награда е съвсем подходящ израз. Вие двамата и още неколцина сте идеалният подбор за това, което смятаме да направим през следващите две години, за да довършим започнатото. Мисля, че вече пристигаме… ах да, ето ни.
	Кабината спря, след като се бе спускала толкова дълго, че сякаш бе слязла право в недрата на Земята. Пътуването надолу, заедно с неясните обяснения само подсилваха тревогите на Томас. Кои бяха тези „други“, за които говореха? От всички нови неща, които му предстояха, срещата с други деца му се струваше най-вълнуваща. Постоянната самота бе започнала да му действа на психиката. Но всичко това звучеше твърде добре, за да е истина. Дали да им повярва?
	Докато се двоумеше, вратите се отвориха и останалите излязоха. Тереза бе спряла от другата страна и му махаше да я последва. Сякаш се боеше, че ако не тръгнат с възрастните, те може да се откажат от идеята си. Томас осъзна, че изпитва същия страх. Побърза да излезе от кабината и се озова в просторно помещение с размери на гимнастически салон, чийто таван бе озарен от синкава светлина. Беше съвсем пуст, като се изключат безбройните тръби и жици, очакващи да бъдат свързани, сандъците и строителните материали. В единия ъгъл имаше нещо като малък офис — вътре премигваха монитори и командни пултове, хвърлящи трепкащи отражения наоколо.
	— Ние смятаме — заговори председателят Андерсън — това да е командният център на така наречените Лабиринтни изпитания. Технически най-съвършената инсталация, с която разполага изследователският комплекс. Очакваме да бъде завършена до два месеца, а двата лабиринта — след още две или три години. Може би четири.
	Оглеждаше огромното помещение с горд вид, но Когато се обърна към Тереза и Томас, изражението му помръкна. Томас предположи, че причината е в собственото му объркване.
	— Лабиринтни изпитания? — попита Тереза, предугаждайки неговия въпрос.
	Председателят Андерсън понечи да отговори, но изглежда, се затрудняваше да намери подходящите думи. И тук Маквой му се притече на помощ със сияеща усмивка.
	— Всъщност нашият многоуважаван председател малко изпреварва събитията, но в това няма нищо лошо. Виждате ли вратата там? Зад нея има стълбище, което ще ни отведе до временната площадка за наблюдение. Искаме да ви покажем нещо и след това ще ви обясним за какво ще се използва. Готови ли сте?
	Томас кимна. Измъчваше го любопитство.
	— Готови сме — отвърна Тереза вместо него.
	Поеха към вратата, която Маквой им бе посочила, като сериозният Рамирес вървеше най-отзад и се оглеждаше, сякаш очакваше неприятности. Минаха по дълъг коридор, в който бе монтиран мощен на вид хидравличен кран, достатъчно голям да повдигне вагон.
	— За какво е това? — поинтересува се Томас. Бяха някъде към средата на голямото помещение.
	Маквой понечи да отговори, но председателят я спря.
	— Всяко нещо с времето си — рече той с любезен глас и погледна Маквой многозначително. — Има още някои неща в конструкцията, за които не сме готови да говорим.
	Томас бе твърде развълнуван, за да обърне внимание на думите му. Реши, че ще има предостатъчно време по-късно, когато е в леглото, да обмисли още веднъж видяното и чутото.
	Стигнаха изхода и поеха нагоре по стълбището. Излязоха на тясна площадка пред масивна метална врата, където едва се побраха. Маквой въведе код на командното табло. Чу се силно свистене и вратата се отвори с отекващ надалеч метален звън. Андерсън и Маквой я изтикаха докрай и после подканиха Тереза и Томас да минат първи.
	Томас гореше от нетърпение да разбере за какво служи всичко това. Ала когато пристъпи през прага, гледката накара сърцето му да спре за миг. Отворената врата бе позволила на мощно течение да нахлуе от огромното открито пространство пред него. Той застина, докато вятърът облъхваше тялото му. Намираше се на площадка, обърната към пещера, която бе толкова голяма, че умът му едва успяваше да възприеме размерите й. Таванът на пещерата, която, изглежда, бе с изкуствен произход, бе обсипан с изкуствени светлини, ярки и достатъчно силни, за да озаряват цялото пространство. Конструкция, която сама по себе си впечатляваше с размерите си. Но още по-впечатляващи бяха стоманените греди, които преминаваха под покрива — Томас предположи, че целта им е да поддържат тавана от рухване. Металната им повърхност сияеше с отразената светлина на мощните лампи.
	Едва сега си припомни, че се намират дълбоко под земната повърхност.
	Беше невероятно, но те наистина бяха под земята. Пещерата сигурно бе поне пет мили широка и висока колкото небостъргач. Навсякъде по пода й бяха разхвърляни строителни материали — стоманени греди и дъски. В далечината — на около миля или две по-нататък — се издигаше огромна стена, все още в строеж, тъй като горният й край, опиращ в тавана, бе само дървено скеле.
	Томас си пое дълбоко въздух и едва сега осъзна, че за кратко бе спрял дори да диша. Нямаше никаква представа какво са ги довели да им показват. Огромна изкуствена подземна кухина с размери, отправящи предизвикателство към всички физични закони. Как е възможно покривът й да не рухва?
	Той погледна към Тереза, чиито очи бяха ококорени от почуда и възхищение.
	— Сигурна съм, че имате безброй въпроси — произнесе отзад Маквой. — Можем да отговорим на всички, когато му дойде времето. Отсега нататък животът ви ще претърпи промяна. Ще знаете малко повече, но ще бъдете много заети.
	— Заети с какво? — попита Тереза.
	— Ще ни помогнете да построим това място.


>	12.

	__224.10.14/14:34__
	Няколко минути по-късно седяха в малка заседателна зала заедно с Маквой, доктор Пейдж и Рамирес, които все още не бяха дали никакви обяснения. Председателят ги напусна, след като се извини, но преди да си тръгне, не пропусна да спомене колко е развълнуван, че е присъствал, когато Тереза и Томас са били посветени в новото дело. Увери ги, че Маквой ще отговори на всички техни въпроси, колкото и време да й отнеме.
	Проблемът бе, че Томас не знаеше откъде да започне. След гигантската пещера тази стая му се струваше миниатюрна. За пореден път, докато си събираше мислите, осъзна какво невероятно строително постижение е тази подземна кухина.
	— Добре. — Маквой протегна грациозно ръце и ги положи на масата пред себе си. — Както вероятно предполагате, това, което видяхте, е кулминацията на усилията ни от няколко години насам. Едва ли ще мога да ви обясня всичко само за една среща. Но нека направим така: вие ще задавате въпросите и ще видим къде ще ни отведат те. Как ви звучи?
	Томас и Тереза кимнаха.
	— Чудесно. Тереза, защо не започнеш ти?
	— Какво е това място? — зададе тя най-очевидния въпрос.
	Маквой кимна, сякаш очакваше точно тези думи.
	— Това, което видяхте, са две естествени пещери, които открихме в района, а сетне разширихме значително, за да поберат инсталацията.
	— И каква е тя? — обади се Томас.
	— Лабиринт. Два лабиринта, ако трябва да съм точна. Както казах, пещерите бяха две.
	— Защо? — зададе следващия въпрос Тереза. — Защо ви е необходимо да построите два лабиринта?
	— Това е изпитателен полигон. Контролирана среда за симулиране на голям брой реакции, както физически, така и емоционални, на опитните субекти. Не можехме да рискуваме да разположим подобна сложна инсталация на открито по разбираеми причини, например сериозните нарушения в екосферата и опасността от нападения на побърканяци. В този момент светът горе е много опасно място. Освен това се нуждаехме от затворено пространство, за да можем да управляваме ефективно използваните стимулации.
	Томас чуваше думите й, но не можеше да ги разбере. Може би му трябваше време, за да вникне в смисъла им.
	— Томас? — повика го Маквой. — Искаш ли да зададеш въпрос?
	— Аз… — Той се поколеба, търсеше думи. — Всичко е толкова налудничаво. Лабиринт? Какво ще изпитвате в него? _Кого _смятате да подлагате на изпитания?
	— Доста е сложно, както казах. Накратко, нуждаехме се от обширна площ, която да можем да контролираме без външна намеса. Нашите учени и психолози смятат, че това е идеалната среда за изпитанията ни. — Тя се намести на стола и въздъхна. — Но май се отнесох. Най-краткият отговор е: ще продължим да правим това, с което сме се захванали. Ще подлагаме на изпитания мунита, ще изучаваме тяхната мозъчна функция и биологични особености, и ще се помъчим да разберем как живеят с вируса на изблика, без да пострадат от въздействието му. И още по-накратко, Томас, опитваме се да открием лекарство. Да се спасим от тази дебнеща, лишена от смисъл смъртоносна заплаха, която ни заобикаля.
	— Какво имахте предвид, Когато казахте, че ще ви помагаме да построите тази инсталация? — попита Тереза.
	— Точно това — отвърна Маквой с искрена усмивка. — Решихме да използваме вас двамата с Томас, както и още две деца на вашата възраст, за да ни помагате. Може би и други. Но вие четиримата сте… много по-умни, отколкото може да се очаква от хлапета на вашата възраст. Както казах по-рано, ние сме прагматични хора с ограничени ресурси. Нямаме намерение да прахосваме вашите дарби. Подготовката, построяването и използването на тези лабиринти… всичко това е невероятно сложно.
	Томас все още не знаеше какво да каже. Просто стоеше и слушаше изумено разговора. Тереза, изглежда, също трудно намираше думи.
	— Искате да ни помогнете, нали? — попита Маквой. Доктор Пейдж, която бе мълчала досега, реши да се намеси:
	— Деца, за нас ще бъде чест, а и фантастична възможност. Зная, че животът ви досега не е бил много радостен, но ето един начин да се позабавлявате. Истинско предизвикателство. Имаме голяма вяра във вас двамата. Както и в другите. Казват се Арис и Рейчъл.
	— Е? — подкани ги Маквой след продължително мълчание. — Какво мислите?
	Томас си даваше сметка, че нямат голям избор. Очакваше ги страшно много работа. Но идеята му се струваше толкова вълнуваща. Най-сетне нещо ново и различно, с което да запълни дните си.
	— Разбира се — рече той, като едва успяваше да прикрие радостта си.
	— Да — съгласи се Тереза със сериозно изражение.
	Маквой се изправи и им подаде ръка.
	— Чака ви доста забавна работа. С всеки изминал ден ще се приобщавате все повече към екипа на ЗЛО! — Тя произнесе думите сякаш са най-големият комплимент на света.
	Докато напускаха гигантската подземна кухина и се връщаха обратно по стълбите и коридорите, в главата на Томас продължаваха да отекват последните думи на Маквой, че ще са част от екипа на ЗЛО.
	Не беше сигурен какво да мисли за това.
	Доктор Пейдж каза на Томас, че може да използва останалата част от деня за почивка и размишления. Той се изтегна на леглото и зарея поглед в тавана. Всъщност най-много би искал да бъде с Тереза, да обсъди с нея всичко. В главата му се блъскаха объркани мисли, породени от днешните преживявания, и Тереза можеше да му помогне да внесе ред в тях.
	Погледна към вратата. Както винаги, беше затворена. Доколкото си спомняше, заключваше се автоматично при всяко затваряне. Не помнеше кога за последен път бе проверявал. Вероятно преди месеци, а може би години. По някое време бе сметнал, че не си заслужава усилието. Сега обаче внезапно му хрумна да опита.
	Той се претърколи от леглото и доближи вратата. Сграбчи дръжката и я завъртя.
	Вратата се отвори.
	Томас я затръшна и изтича обратно при леглото с разтуптяно сърце. Огледа се, мислейки за безбройните начини, по които можеха да го следят. Камери, микрофони, датчици, кой знае какво още — някои на открито, други, които не можеше да види. Страхът, който внезапно изпита, не беше рационален — не беше направил нищо повече от това да отвори леко вратата и после да я затвори. През Повечето време ЗЛО се бяха отнасяли добре с него. Дори не беше виждал Рандал отдавна. Защо тогава този внезапен леден полъх върху тялото му?
	Те следяха всяко негово движение — беше сигурен в това. Може би по тази причина са решили да не заключват повече вратата. Нищо чудно дори да искат да излезе, за да го наблюдават, да видят какво ще направи. Или пък тъкмо послушанието му през всичките тези години му бе помогнало да се издигне до върха на списъка — заедно с Тереза и другите две деца. Дали не е това?
	Мина известно време, най-сетне сърцето му започна да се успокоява и потта, избила по челото и под мишниците му, да засъхва. Той се загледа към вратата, опитвайки се да си внуши, че това, което иска да направи, все още подлежи на обсъждане. Ала не беше така и вече го знаеше.
	Само внезапен и смъртоносен удар би го спрял от намерението да излезе навън.
	Ала трябваше да действа внимателно. Да изчака, докато настъпи нощта. Страхът му се превърна в нетърпеливо очакване.
	Часовете се нижеха един след друг.
	Даваше си сметка, че трябва да поспи, за да е свеж за планираната среднощна разходка, ала от вълнение успя да задреме едва преди вечеря. Нахрани се, легна си рано и този път най-сетне заспа.
	Събуди се внезапно в тъмната стая. Изплаши се, че е проспал цялата нощ, и побърза да провери колко е часът — бяха минали само няколко минути след полунощ. Взе душ, за да прогони сънливостта, облече се и отново се озова пред вратата, разколебан, изпълнен със съмнения. Би могъл да развали всичко заради една разходка по коридорите. Да се лиши от възможността да работи по този налудничав проект на ЗЛО за построяването на два гигантски подземни лабиринта. Да се лиши от възможността да бъде с Тереза и другите.
	Той въздъхна, подразнен от внезапния спад на ентусиазма си. Може би бравата бе е часовник и нощем се заключваше автоматично. Какво пък. Едва ли ще то накажат за това, че е отворил проклетата врата или че се разхожда по коридора. Би могъл само да надзърне и да се прибере вътре, ако не му се поправи.
	Нещо изщрака и вратата се отмести няколко сантиметра към него.
	В началото не разбра какво е станало. Дори погледна ръцете си, за да се увери, че не ги е протягал към дръжката. Но те висяха отстрани, с мокри от пот длани. Не, някой бе отворил вратата от другата страна. Подаде глава иззад рамката и едва не подскочи, Когато се озова лице в лице с напълно непознат човек. Момче, на неговата възраст. Всъщност не беше съвсем непознато. Просто изглеждаше различно сега, Когато главата му не бе омотана с бинт.
	— Здравей, аз съм Нют — прошепна хлапето. — Зная много добре ти кой си. Тъкмо затова реших накрая да те навестя. Ела, искам да ти покажа нещо.


>	13.

	__224.10.15/12:58__
	Никога досега през целия си живот Томас не бе мислил с такава скорост. Хиляди неща му преминаха през ума през няколкото секунди, преди да отговори на Нют. Дали да тръгне с него, или да затръшне вратата в лицето му? Как бе възможно Нют да се появи тук точно в нощта, когато Томас бе открил, че вратата не е затворена, и бе намислил да излезе на разузнаване? На място като ЗЛО беше трудно да се повярва в съвпаденията — всичко можеше да е тест от един или друг вид. Какво искаше да му покаже хлапето? Дали пък не е клопка? Да го покани ли вътре и да го поразпита? Ами ако…
	— Добре — рече накрая той и излезе в коридора. Затвори вратата зад себе си, сетне провери дали не е заключена. Обърна се към Нют и попита: — Може ли да вземем и Тереза с нас? Съседната врата е нейната.
	Нют изпуфтя.
	— Това да не ти е ученическа забава. — Но после се ухили закачливо. — Всъщност, вече я събудих, преди да дойда за теб. В момента се облича. Вземай я и да тръгваме. Имаме само час-два.
	Томас доближи 31К и отвори внимателно вратата. Странно, че всички врати бяха отключени. Когато пристъпи вътре, Тереза седеше облечена зад бюрото. Тя се надигна, дочула шума от стъпките му, но се успокои, като видя, че влезлият е Томас.
	— За какво… — поде, но не довърши. — Знаеш ли, че…
	И това изречение остана незавършено.
	— Зная само, че в коридора има едно момче на име Нют — рече й Томас, — и той твърди, че искал да ни покаже нещо. Мисля, че трябва да отидем.
	Преди още да завърши, тя вече бе до него и отваряше вратата.
	— Добре де — въздъхна Томас и я последва.
	— Здравей отново — поздрави Тереза Нют.
	— Чували сме за вас двамата — поде момчето, — и за Арис и Рейчъл също.
	Ако не беше добродушното му изражение, Томас щеше да се изпълни с подозрения за него.
	— Какво става? — попита той. — Сигурен ли си, че можем да се разхождаме тук? Ами ако ни хванат?
	— Стига си се безпокоил за щяло и нещяло — скастри го Нют, втренчил поглед в него. — Какво ще ни направят, ако ни хванат? Ще ни затворят по стаите?
	Томас знаеше какво може да му сторят — да го лишат от възможността да работи над лабиринтите. Опита се да установи мълчаливо връзка с Тереза. Да й намекне, че идеята не е никак добра.
	— Прав си — рече тя и погледна Томас, сякаш го подканяше да се съгласи с нея. — Да вървим. Чакай, къде всъщност ще ходим?
	Нют се изсмя носово.
	— Едно по едно. Първо ще се срещнем с Алби и Миньо.
	Томас не можеше да възрази на подобно предложение.
	Пот се стичаше на струйки по гърба му, докато Нют ги водеше по коридорите, отваряше и затваряше врати и се спускаше по стълбища. Кому е нужен лабиринт, след като целият този комплекс бе една гигантска главоблъсканица? Томас очакваше всеки момент отнякъде да изникне доктор Левит или някой друг и да ги обвини в нарушение на правилата. След случилото се през деня не му се искаше да губи и малко от новата си позиция. Но от друга страна, нима не се забавляваше? Беше приятно да рискува, да пристъпва към ръба.
	Накрая се озоваха в сумрачен подземен коридор и стигнаха до вратата в дъното, на която пишеше „Поддръжка“.
	— Това е любимото ни скривалище — обяви Нют с гордост в гласа. Той отвори и ги въведе в просторна прашна стая, пълна с дървени маси, кофи и парцали за чистене, кашони и какво ли още не.
	— Какво става, изтърсаци?
	Думите бяха на Миньо — момчето, което Томас бе срещнал в онзи нещастен ден, когато им поставяха импланти. Изглеждаше далеч по-спокоен сега, отколкото тогава, Когато огласяше цялата сграда с виковете си. Кой знае дали изобщо си спомняше случката.
	— Ще престанеш ли да ни наричаш „изтърсаци“? — попита другото момче, мургаво, по-голямо, с помъдрели очи. Томас не го бе виждал досега. — Не е смешно и започва да ми действа на нервите.
	Миньо не изглеждаше никак впечатлен от укора му. Той се приближи, разчекнал лице в невъобразима усмивка, и прегърна Томас и Тереза — последното, което очакваха в този момент. Но Томас трябваше да признае, че му стана приятно. Доктор Пейдж бе наистина мила жена, ала не бе изпитал подобна топлота от много време. Сигурно откакто го бяха взели от майка му.
	Тереза очевидно се стъписа, но въпреки това на лицето й затрептя усмивка. В края на краищата нали искаха да се забавляват.
	— Вие двамата сте по-готини, отколкото ви мислех — продължи Миньо, като се дръпна назад. — Смятах ви за двамина пухкави зубъри, които цитират Шекспир и дращят сложни математически уравнения по дланите си. А вие сте почти нормални.
	— Благодаря? — произнесе Томас с въпросителна интонация.
	Другото момче също ги доближи и изтика Миньо встрани.
	— Аз съм Алби. Приятно ми е да се запознаем. За пръв път Миньо е прав. Въпреки всички слухове за вас не сте каквито очаквах. Всъщност затова ви доведохме тук днес. Да ви проверим. Радвам се, че не сте такава трагедия, както си мислехме, поне на пръв поглед.
	Беше ред на Тереза да го погледне въпросително. Изражението й накара всички да се разсмеят и ледът започна да се пропуква.
	— И така — поде Томас, — от колко време се промъквате навън? Защото очевидно не ви е за пръв път.
	— Не е — отвърна Алби. — Толкова е скучно да спазваме тъпите им правила и да вършим всичко, което ни кажат. Ние не сме тъпаци. И ще продължаваме да го правим, докато не вземат да ни забранят, нали така? — Обърна се за потвърждение към Миньо и Нют. — Прав ли съм, момчета?
	Миньо подсвирна ентусиазирано, а Нют само вдигна палец.
	— Момчета, какви са тези слухове за нас, дето все ги споменавате? — попита Тереза. — И защо ни държат в изолация от вас? Явно вие тримата се познавате от години. А ние с Томас се запознахме съвсем наскоро. — Тя го погледна за миг и нещо в погледа й му подсказа, че не бива да говорят за лабиринтите. Това щеше да е тяхната тайна. Седнал на стол до стената, Нют отговори на въпросите й:
	— Честно казано, не знаем какво е различното при вас и другите двама. Ние останалите се храним в столовата и посещаваме едни и същи уроци, и така е от повече от година. Щом ви държат отделно, или сте много по-умни от нас, или много по-тъпи.
	— По-умни, очевидно — подчерта Тереза. Репликата й накара всички да се изкискат и това ги сближи още повече.
	— Божичко, започвате да ми харесвате — изхили се Алби.
	— Вижте — заговори Миньо, — поканихме ви тук не само да си разменяме любезности, а и със съвсем конкретна цел.
	— Разбира се — съгласи се Тереза.
	Миньо кимна, докато ги оглеждаше преценяващо.
	— Добре. Добре. Имаме някои идеи. Планове. Нищо завършено. Нищо прекалено лудо. Но няма нищо по-важно от добрата информация. Струва ни се, че действаме пипнешком в мрака, тъй като не ви познаваме. Сигурно ще мине известно време, преди да можем да ви се доверим напълно. Съгласни ли сте?
	— Съгласни — отвърна Томас. — Ще ви кажем каквото знаем, ако и вие ни кажете каквото знаете.
	Миньо се ухили.
	— Чудесно. Но да не изпреварваме събитията. Ще имаме още много възможности да си говорим. Първо искаме да ви разведем наоколо — тъкмо така ще се опознаем. Сериозните разговори оставяме за след няколко седмици. Какво ще кажете?
	Томас и Тереза се спогледаха и свиха рамене. После кимнаха.
	Нют скочи от стола и отиде до вратата.
	— Да излизаме оттук, преди да сме хванали стайна треска — предложи той. — Знам едно място, откъдето можем да започнем обиколката. Да им покажем група Б.‍


>	14.

	__224.10.15/2:03__
	Досега Томас не бе чувал за група Б, но изразът определено събуди интереса му. Освен това забеляза, че при произнасянето на тези думи по лицето на Нют премина сянка, а Алби и Миньо се спогледаха сконфузено.
	Имаше нещо странно във всичко това и Томас се почувства още по-заинтригуван.
	Нют отведе малката група в друг подземен коридор, докато стигнаха ниска, лишена от обозначения врата, която едва стигаше до пояса на Томас. Беше затворена с катинар и резе, но катинарът очевидно бе разбит отдавна и изглеждаше съвсем ръждясал — този район явно бе встрани от отъпканите пътища на ЗЛО. Нют се наведе и отвори вратичката, сетне пропълзя вътре. Томас погледна въпросително Алби, който се наведе и му прошепна в ухото:
	— Това е един наш ритуал. — Тереза се бе доближила, за да може също да чува. — Нют измисли оправдание за него. Виждате ли, те държат там сестричката му и когато казва, че иска да отиде да я види… Както и да е, отдавна научихме, че е за предпочитане да го слушаме, инак ще си изпатим. Схващате ли? Семейството, хора. Това е нещо, което повечето от нас вече си нямат. Хайде.
	Продължиха по прашен коридор, по стълби и сумрачни тунели, през които едва се провираха. Миньо спомена нещо за таен изход за евакуация, изоставен преди много години. Никой не знаеше какво е било първоначалното предназначение на тази сграда, преди ЗЛО да се настанят в нея.
	Най-сетне стигнаха крайната цел — тясно и ниско помещение с множество прозорци, зад което имаше дървени бараки с подредени койки. В койките спяха деца. Томас напрягаше очи в сумрака, оглеждайки редовете. Доколкото можеше да определи — съдейки по дължината на косите и озарените от бледата разсеяна светлина лица, — в стаята нямаше нито едно момче.
	Томас не знаеше какво да мисли. Помещението не можеше да се сравнява по нищо със стаите, които те с Тереза обитаваха.
	— Наричат ни група А — обясни Алби. — А това е група Б.‍ Ние всички сме момчета, а те са момичета. Само не разбирам какво е мястото на Арис и Тереза във всичко това. Сигурно има някакъв смисъл да ни разделят. Кой знае.
	— И вие ли живеете на подобно място? — попита Тереза.
	— Аха — отвърна Миньо. — Но не бих имал нищо против да ме прехвърлят в група Б.‍ Дали пък да не подам официална молба?
	— Защо ние сме… — поде Томас. Въпросът бе очевиден, но изведнъж се почувства толкова абсурдно, че не можа да го завърши.
	— Специални? — довърши Алби. — Точно това се надявахме да ни кажете.
	— Явно вие знаете повече от нас — отбеляза Тереза. Томас обаче виждаше, че мислите й са другаде. Щеше му се да може да надзърне в ума й и да види какво се върти там. Той погледна към Нют. Момчето стоеше мълчаливо, надзъртайки през прозореца. Томас го доближи.
	— Какво гледаш? — попита, макар да знаеше. Нют подсмръкна и едва сега Томас забеляза, че плаче.
	— Виждаш ли я? — опря той пръст в стъклото. — На далечния ред, третата отляво.
	Томас се загледа в момиче, свито на топка в леглото.
	— Да. Това ли е сестра ти?
	Нют го погледна изненадано.
	— Да. Казва се Лизи. — Дълга пауза, през която той отпусна глава и я подпря на прозореца. — Поне така се наричаше. Може да си мислят, че са ни промили мозъците с техните нови имена, но няма начин да забравя нейното.
	— Сега как се казва?
	— Соня. — В гласа му се долови горчивина. — Можеш ли да повярваш? — Очите му блеснаха гневно. — ЗЛО не ми дават да се срещам с нея, на всичко отгоре трябва да се преструвам, че съм я забравил, инак ще ме… накажат.
	Томас го гледаше изумен. За първи път, откакто човекът на име Рандал му бе причинил болка, той изпита внезапен и силен гняв към хората, които стояха зад всичко това. Към ЗЛО. Ето тук, до него, стоеше момче, само на десетина крачки от собствената си сестра, а трябваше да се преструва, че не я познава.
	— Направих каквото поискаха, спрях да използвам истинското си име — продължи Нют. — Вероятно съм бил един от последните, които са се отказали. Но нейното име няма да забравя никога. Първо ще трябва да ме убият.
	— Съжалявам — прошепна Томас, тъй като не знаеше какво друго да каже. Сърцето му се сви при спомена за майка му, представи си какво щеше да му е, ако сега тя лежеше долу в бараката. Как би се удържал да не строши стъклото и да не изтича при нея?
	Нют се изправи и изтри сълзите от очите си. Изглежда, не се срамуваше, че са го видели да плаче.
	— Такива са нещата, Томи — произнесе той с разтреперан глас. — Светът отвън отиде по дяволите. Защо да очакваме тук да е различно? Поне мога да я виждам, докато си спи там кротко. Колцина на този свят биха дали да им отрежат ръката, само за да узнаят дали някой, когото обичат, е още жив и е добре?
	Каза го, сякаш двамата бяха приятели от години.
	Тереза се доближи зад Томас и застана до него.
	— Всичко наред ли е?
	— Да — отвърна той. — Нют тъкмо ми показваше сестра си долу.
	— Най-добре да не прекаляваме с късмета си тази вечер — обади се Алби. — Да идем да подремнем, преди да ни събудят, пък утре вечер пак ще се срещнем. Съгласни?
	Останалите кимнаха. Докато крачеха обратно, обгърнати в мрачно мълчание, им се стори, че пътят е доста по-дълъг отпреди. Томас се бе надявал да сравнят всичко, което знаят или не знаят, но явно това щеше да почака. Сбогуваха се и се разделиха. Томас се прибра без проблеми в стаята си, след като пожела лека нощ на Тереза — бързо и полугласно, от страх да не би някой да се покаже в коридора. После влезе и се просна на леглото, без да се съблича. Заспа по-бързо, отколкото си мислеше, че е възможно.
	През кратката нощ сънува Нют и Соня.
	Или по-точно Нют и Лизи.
	Следващите дни и нощи бяха нескончаем водовъртеж от открития и изтощителни среднощни разговори. Томас успяваше да поспи най-много три или четири часа на нощ. Сутрешната аларма го пронизваше като нож в главата, през целия ден го измъчваше главоболие. Очакваше всеки момент доктор Пейдж или доктор Левит да го заговорят за среднощните лудории, или дори по-лошо, някой въоръжен пазач на ЗЛО да го отведе в килия. Но всички се държаха както обикновено.
	През втората нощ те откриха огромна лаборатория с метални резервоари, от които се надигаше неприятна на мирис пара, поне десетина на брой. Дори посред нощ работници със защитни костюми сновяха между контейнерите и вземаха разни проби. На няколко пъти Томас и останалите видяха в димящата гъста течност да плуват едри риби или да се местят пипала, които излизаха на повърхността с отвратителен мляскащ звук. Всичко това накара дори Нют да забрави временно мъката си, макар че, както каза, и друг път бе идвал тук.
	Продължиха да изследват административния комплекс и на третата нощ, и дори засякоха мъж и жена да се разхождат ръка за ръка, очевидно наслаждавайки се на компанията си след тежката работа. Алби едва успя да удържи Миньо да не изскочи ненадейно и да изплаши нещастните влюбени до смърт. Томас, от друга страна, нямаше нищо против подобна грубовата шега.
	Четвъртата и петата нощ бяха изпълнени с нови приключения — още лаборатории, столова и огромен спортен комплекс, за който Томас не бе чувал досега. Откриха и болнично отделение, където над всяко легло се поклащаха подобни на маски съоръжения, тръби и кабели, наподобяващи пипалата на гигантско и страховито чудовище, а по стените имаше безброй монитори. Томас ужасно искаше да останат по-дълго тук и да научат за какво се използват всички тези уреди, но Алби ги помоли да излязат. Томас видя, че лицето му е зачервено и напрегнато, а по челото му бяха избили капчици пот. Нещо тук бе отключило неприятен спомен.
	Всяка нощ бе истинска забава. Вълнуваща и страшна. Освежителна. Никога през всичките тези години, откакто бе отведен от ЗЛО, Томас не се бе чувствал толкова жив. Усещаше как връзката между членовете на малката група постепенно укрепва, макар че все още нямаше представа накъде води това сближаване. Сякаш първоначалната идея за среднощните им срещи се бе изгубила във вълнението от новото приятелство.
	Алби, Миньо, Нют и Тереза.
	Томас вече имаше _приятели_.


>	15.

	__224.10.20/12:15__
	Нют им бе обещал, че ще им покаже нещо специално, и присвиваше устни в дразнещ жест всеки път, когато Томас и Тереза му напомняха за него — а после прокарваше ръка през устните си, сякаш затваря цип. Палавите светлинки, мъждукащи в очите му, подсказваха, че се наслаждава на тези моменти.
	Независимо накъде смятаха да се отправят всяка нощ, те се събираха в склада в мазето. Прашната стая се бе превърнала за тяхната група в нещо като светилище. След третата луда нощ Нют престана да идва за тях — Тереза и Томас вече знаеха пътя — и възбудата от промъкването из потъналите в мрак коридори на ЗЛО бе за Томас приятно и очаквано с нетърпение преживяване.
	Потропваше тихо на вратата на Тереза и тя отваряше незабавно. Подаваше глава, за да огледа коридора и да се увери, че е чисто.
	— Хубаво де — рече на четвъртата нощ, след като се присъедини към него, и го погледна с нетърпелива усмивка. — Какво ли ще е тази нощ?
	Двамата поеха по коридора. Томас имитира жеста на Нют със заключването на устата и получи остро сръчкване в ребрата.
	— Ох — подвикна той и ускори крачка. Когато влязоха в склада, Миньо и Алби се боричкаха. В началото Томас се уплаши, че се бият на сериозно, но после Алби се разсмя и просна Миньо по гръб.
	— Не и този път, глупчо! — извика. Той опря ръка в гърдите на Миньо, а Нют тропна три пъти по пода. Алби скочи и вдигна победоносно ръце в танца на радостта. Миньо се надигна бавно, мърморейки думички, които Томас бе чувал понякога от баща си, но накрая добави с ясен глас:
	— Бива си те.
	Алби го прие като комплимент. Означаваше, че победата му е призната.
	— Добре, момчета — Нют протегна ръце над главата си и се прозя. — Да се захващаме, а?
	— Каква е голямата изненада за тази нощ? — попита Томас. — Къде ще ходим?
	Нют се зазяпа в тавана.
	— Ами, май вече прекосихме целия комплекс от единия до другия край.
	Томас едва се сдържа да не погледне Тереза. Истината бе, че техните приятели нямаха представа какво се крие под комплекса. Независимо дали им се доверяваха или не, беше изключено Тереза и Томас да им разкажат за строящите се лабиринти. Всъщност Томас бе учуден, че след толкова продължителни скиторения из комплекса момчетата нямаха представа за съществуването на гигантските подземни съоръжения. Та там имаше цели два лабиринта! Как бе възможно Нют и останалите да не знаят нищичко за тях?
	— Томи?
	Томас се сепна и видя, че Нют го гледа втренчено, с вдигнати вежди.
	— Извинявай — рече. — Отнесох се за миг. Та какво казваше?
	Нют поклати учудено глава.
	— Томи, постарай се да не се разсейваш. Готов ли си да видиш големия свят?
	Изкачиха се по стълба, прикрита зад тухлена стена, чието оригинално предназначение оставаше тайна за Томас. Тази сграда бе построена много преди организацията на име ЗЛО да се появи на бял свят и около скритата стълба витаеше някаква зловеща атмосфера, сякаш е била изградена тук без знанието на някогашните собственици. С някаква тайна и недобра цел.
	Томас се закашля от прахоляка, докато се катереха нагоре. По някакъв начин се бе озовал последен в редицата и четиримата над него предизвикваха истински дъжд от прах, ръжда и кал, който се стелеше отгоре му. Паднаха дори два ръждиви пирона и единият едва не го прободе в окото.
	— Момчета, не може ли да сте малко по-внимателни? — прошепна им той ядосано, но единственият отговор бе кикот и Томас бе почти сигурен, че Миньо е виновникът.
	Най-сетне, след като изкатериха почти десет етажа, те излязоха на стоманена платформа, толкова малка, че едва ги побираше петимата. Масивна метална врата, ръждясала и изкривена, стоеше като грозен зъб насред бетонната стена пред тях. Единственото нещо, което подсказваше, че въпреки възрастта си вратата се използва, бе излъсканата от употреба дръжка.
	— Колко пъти сте идвали тук? — попита Тереза.
	— Десетина — отвърна Алби. — Може и повече. Не зная. Нямате представа колко е приятно да излезеш на чист въздух. Сами ще се уверите. А и шумът на океана в далечината. О, човече! Няма с какво да се сравни.
	— Мислех, че външният свят е само изпепелена пустиня — обади се Томас, ала усещаше, че в гърдите му пърхат пеперуди. — Че има радиация, горещина и суша. И слънчеви изригвания.
	— Да не говорим за побърканяците — добави Тереза. — Откъде може да сте сигурни, че отвън не дебнат побърканяци?
	— Ей, изтърсаци — Миньо протегна ръка в жест, който целеше да ги успокои. — За глупаци ли ни вземате? Ще излезем ли навън дори веднъж, ако има опасност да ни нахапят побърканяци или да се разболеем от радиацията? Стегнете се малко.
	Нют размаха закривени пръсти пред лицето на Томас.
	— Всичките ще ви пипна. Не ме е страх даже да пукна, да знаеш!
	Томас се разсмя неудържимо.
	Алби се постара да насочи разговора в по-сериозно русло.
	— Положението навън, изглежда, се подобрява. Освен това сме доста на север, където пораженията са били по-малки. На два пъти дори видяхме сняг по дърветата.
	— _Сняг?_ — повтори шокирано Тереза, сякаш бе казал „извънземни“. — Сериозно ли говориш?
	— Аха.
	— Стига празни приказки — обади се Нют. — Миньо, хайде отваряй.
	— Слушам, шефе! — изпъна се Миньо.
	Той хвана дръжката и я натисна надолу с видимо усилие. Чу се метално дрънчене, после вратата се завъртя навън на скърцащи панти. Нагоре по стълбата се образува течение, вероятно въздухът в комплекса бе с по-високо налягане от този навън и сякаш бързаше да излезе на свобода. Вятърът развя дрехите на Томас и той неволно потръпна от хлад, както и от възбуда какво ли ги очаква отвън. Миньо пристъпи пръв прага, после Алби. Нют подкани Тереза с жест да мине пред него и тя го послуша, но не преди да погледне Томас. Очите й казваха безброй неща, само дето той не разбираше какви точно.
	— Томи, ти си следващият — рече Нют. — Внимавай да не си удариш главата.
	Томас се наведе под рамката и излезе на широката бетонна платформа, където въздухът бе студен и чист. Изведнъж у него се пробудиха цял куп полузабравени спомени от времето, преди ЗЛО да го доведе тук. Беше странно, дори невероятно да усеща този хладен и хапещ вятър, и същевременно свеж, и точно както бе предрекъл Алби — да чува прибоя на океана в далечните скали.
	— Какво мислиш? — попита Миньо.
	Томас се огледа, ала в мрака не различи почти нищо. Имаше разсеяно сияние над главите им, но то само затрудняваше още повече видимостта. Можеше да види само платформата, перилата, които я обграждаха, и чернилката на океана отвъд. По небето блещукаха редки звезди.
	— Ами не виждам много — призна Томас. — Но, хора, усещането е невероятно.
	— Казах ти — изръмжа доволно Алби. Томас долавяше усмивката в гласа му.
	— Ей там има водосточна тръба — посочи Нют. — Прихваната е със скоби. Можем да се спуснем по нея, само че изкачването после е малко трудничко. Но пък изпотяването ще ви дойде добре, нали?
	— Хайде да им покажем гората — предложи Миньо. — Ако имаме късмет, ще видим елен. Може дори да ни даде да го погалим.
	Томас никога не знаеше кога Миньо се шегува и кога говори сериозно. Винаги използваше един и същи тон — независимо какво му излизаше от устата. Алби се прехвърли през перилата и започна да се спуска. Този път Нют предложи на Томас да е следващият. Тънките метални скоби дращеха неприятно дланите, но за щастие спускането беше съвсем кратко. Когато най-сетне стъпи на меката земя, имаше усещането, че е на далечна планета.
	Той застана до Алби, докато чакаше другите да се присъединят към тях. Нямаше сняг, но хапещият студен въздух подсказваше, че скоро може и да завали.
	— Какво има нататък? — попита Томас и махна с ръка към откритата площ и тъмния масив на гората. — Можем ли наистина да се отдалечаваме? Ако е толкова хубаво, защо ни е да се връщаме?
	— Повярвай ми — въздъхна Алби, — обсъждахме и това. Мислехме да се запасим с храна и да избягаме. Но… какви ще са шансовете ни да оцелеем, човече? Кой може да каже колко ще преживеем там? Какво не ни харесва вътре? Хранят ни на топло сме, няма побърканяци… И все пак идеята е толкова примамлива.
	Нещо в гласа му подсказваше, че има и други идеи, които предпочита засега да не споделя.
	Тереза последна се спусна по тръбата. Алби тъкмо отвори уста да каже нещо, но преди да заговори, от всички страни блесна заслепяваща светлина, последвана от серия звънки удари, сякаш някой бе задействал масивни метални релета. Томас засенчи очи и се завъртя в кръг, но не виждаше нищо, само ослепителното сияние. Когато примижа, едва успя да различи три фигури, чиито силуети се очертаваха на светлината. Те се приближаваха, стиснали в ръце някакви оръжия и не след дълго Томас успя да види, че носят униформи и шлемове. Четвърти мъж излезе зад тях и още щом го зърна, Томас усети, че стомахът му се свива болезнено. Беше онзи човек, когото не бе виждал от деня, в който му смениха името.
	Рандал. Вече не носеше невзрачния зелен комбинезон.
	— Хлапета, нали знаете, че не бива да сте тук — заговори той. Гласът му звучеше почти натъжено. — Всъщност, едва ли е нужно да ви го казвам. Достатъчно сте умни да го осъзнаете сами. Изглежда, ще трябва да ви дадем един урок за опасностите на външния свят. Да ви накараме да оцените това, което ЗЛО прави за вас. — Речта му бе станала леко напевна, сякаш произнасяше заклинание или рецитираше нещо, което бе запаметил и упражнявал преди.
	Той посочи Нют.
	— Този тук не е муни — върнете го в стаята и повикайте доктор да го прегледа. Бързо!
	Докато един от пазачите приближаваше Нют, Рандал въздъхна силно и махна с ръка към Томас и останалите:
	— А тези — в ямата на побърканяците.


>	16.

	__224.10.20/2:09__
	Томас не знаеше кога са се хванали, но двамата с Тереза се държаха за ръцете. Стояха близо един до друг, споделяйки страха от предстоящото наказание. Един от пазачите — оказа се, че е жена — пристъпи към тях.
	— Не се бойте — прошепна им тя. — Рандал иска само да ви даде малък урок за опасностите, които ви дебнат тук, отвън. За ваше добро е и ще бъдете в безопасност. Само правете каквото ви казваме и ще свърши бързо. Съгласни?
	Томас кимна, ала думите „побърканяци“ и „яма“ все още отекваха в главата му. Колко пъти в живота си бе слушал за побърканяците — хора, преболедували изблика, ала изгубили напълно разсъдък. Превърнали се в кръвожадни животни.
	Какво имаше предвид Рандал? Къде щяха да ги водят?
	— Хайде, елате — подкани ги жената и го улови внимателно за ръката. — Ако ни съдействате, ще се приберете в стаите си преди дори да сте разбрали какво е станало, и ще имате достатъчно време да поспите.
	Тереза стискаше ръката му толкова силно, че чак го заболя. Той кимна и последва жената, която ги поведе по тясна пътека, обикаляща стената на комплекса. Друг пазач тръгна с Алби и Миньо, които изглеждаха стъписани също колкото Томас.
	Третият пазач остана с Нют, който бе свел покорно и изплашено глава. Томас потърси с очи Рандал и го видя да говори по телефона на няколко метра от тях.
	Изгуби ги от поглед, когато свиха зад ъгъла, ала не можеше да се отърси от мисълта за това, което Рандал бе казал за Нют. Хлапето не беше муни. Едва сега започна да осъзнава какви може да са последствията от това. Но ако е така, какво изобщо търсеше Нют тук?
	Гласът на Тереза го накара да се сепне от мислите си.
	— Можете ли да ни кажете къде отиваме? — попита тя. — Какви са тези ями на побърканяци?
	Малката група продължаваше да следва извивките на пътеката. Жената не отговори, нито пазачът, който ескортираше Миньо и Алби на няколко крачки зад тях. Шумът на океана и мирисът на солена морска вода изпълваха тишината.
	— Отговорете й — подкани Томас. — Моля ви. Нищо лошо не сме направили — само излязохме да видим какво има наоколо. Да не сме затворници?
	И този път никой не отговори.
	— Кажете нещо! — викна Тереза.
	Жената се завъртя и спря пред тях.
	— Да не мислите, че на мен ми харесва? — тросна им се. После се огледа като някой заловен да краде и сниши глас. — Съжалявам. Наистина. Правете каквото ви се казва и всичко ще мине по-леко. Искаме само да ви покажем колко по-добре е да си стоите вътре.
	Тя ги изгледа продължително, обърна се и продължи покрай външната стена на сградата. Никой не каза нито дума повече. Излязоха на път. Той продължаваше надясно, виеше се из полето и се губеше в гората в далечината. Вляво навлизаше в комплекса и се превръщаше в стръмна рампа, слизаща надолу под сградата. Без да се подвоуми, жената стъпи на асфалта и сви вляво, към мрака на тунела на трийсетина крачки пред тях.
	Томас се огледа. Виждаше високите гранитни стени на комплекса на ЗЛО и звездите над тях, разпръснати из тъмното небе. Страшно му се искаше да зърне луната.
	Пътят се спусна стръмно и скоро се озоваха под сградата, в широк и тъмен тунел. Някои вероятно бе изключил осветлението, защото едва ли иначе пространството можеше да се използва.
	Чу се звук, който го накара да застине насред крачка. Беше кошмарен, нещо средно между крясък и стенание. Едва ли бе човешки. Косата му настръхна, внезапен ужас стегна гърдите му. Беше толкова тъмно, че едва различаваше силуета на жената пред тях. Тя спря, обърна се, извади фенерче и го включи. Прокара светлия лъч по лицата им, сетне го насочи вляво. Там имаше паянтова желязна врата, заключена с верига и катинар. Без да каже и дума, вторият пазач остави Миньо и Алби, пристъпи към вратата и отключи катинара. Острото дрънчене на веригата разцепи тишината. Мъжът пусна веригата на земята и отвори вратата.
	— Влизайте — нареди той. — Искаме само да ви изплашим — те няма да могат да ви сторят нищо. Обещавам.
	— Какво има вътре? — попита Томас.
	— Побърканяци — отвърна жената с нехаен глас, който никак не се връзваше със страшната дума. — Понякога се налага да ви напомним колко ужасна може да е тази болест.
	— Те няма да ви наранят — повтори мъжът. Говореше с мрачен глас. — Ще ви изплашат до смърт, но няма да ви наранят.
	— Хайде, момчета — Миньо подмина пазачите. — Да идем да видим какво толкова има в тая дупка от ада.
	Томас не искаше да върви. Всички кошмари, които го бяха спохождали някога, сега се надигаха в него. Тереза обаче не беше толкова изплашена. Тя доближи вратата, след нея и Алби. Томас ги последва.


>	17.

	__224.10.20/2:28__
	Засега най-страшното бе мракът. Макар жената да продължаваше да им осветява пътя отзад, лъчът сякаш се поглъщаше от гъста черна мъгла. Те крачеха, стъпка по стъпка, по хрущящия чакъл надолу по тесен път, затворен от двете страни с висока ограда. Решетките й бяха на разстояние от десетина сантиметра една от друга, дълги надлъжни тръби преминаваха над основата и под върха им. Ако имаше нещо от тази страна на оградата Томас не можеше да го различи.
	— Уф, ама че страшно — подметна Миньо и гласът му отекна надалеч. — Алби, хвани ми ръката.
	— Стига си се майтапил, глупчо — скастри го Алби.
	Обувките им стържеха чакъла и ехото от звука бе като зловещ шепот. Томас усещаше, че го завладява клаустрофобия. Трябваше да събере цялата си воля, за да не се обърне и да хукне обратно. Продължиха навътре.
	Скоро стигнаха тухлена стена, решетките от двете страни опираха в нея. Задънена улица. Това само засили паниката на Томас.
	— Сега какво? — попита той и се подразни от страха, който се долавяше в гласа му. — Да се връщаме ли?
	— Разбира се, че ще се върнем — заяви Тереза. — Сигурно това беше тест, за да видят дали ще се престрашим…
	Миньо й изшътка и опря пръст на устните си. Гледаше надолу и се ослушваше. Изглеждаше като призрак на мъждивата светлина, идваща зад тях.
	— Някой приближава — рече той и посочи решетките отляво. — Оттам.
	Томас погледна в посоката, която сочеше Миньо, но зад оградата имаше само непрогледен мрак. А после и той долови звука. Макар че никой от четиримата не помръдваше, зад оградата определено се чуваха стъпки. Стори му се, че чува други и зад тях, и той се извърна. Сега вече звукът идваше отвсякъде и се усилваше.
	— Побърканяци — прошепна Алби. — Хвърлят ги в зловещ затвор под собствения си комплекс. Тръпки да те побият.
	Постепенно от мрака изплуваха силуети. Човешки тела.
	— Сигурно ги държат някъде другаде — рече Миньо. — Инак щяхме да ги зърнем през решетките, докато слизахме. Вероятно са ги пуснали като диви животни в зоопарк, за да ни стреснат.
	От приближаващата тълпа долетя жален хленч и тихо мърморене, ала тези звуци бързо набираха сила. Вече нямаше съмнение, че са ги забелязали.
	А после, сякаш някой бе натиснал нужното копче, подземието се изпълни с гръмовни, оглушаващи звуци. Писъци и гневни викове. Рев. Тропот на крака, докато побърканяците тичаха към решетките. Томас подскочи изплашено, Когато към оградата се притиснаха човешки лица, а отзад се скупчваха още и още нещастници. През решетките се протягаха ръце, свиващи се пръсти се мъчеха да ги докопат.
	Томас стоеше в самия център на прохода, Тереза бе до него, а Алби и Миньо на няколко крачки от тях. Алби се бе обърнал с гръб към тухлената стена и въртеше изплашено глава. Миньо се приведе, сякаш се готвеше да отбие всяка атака, като че ли това би спряло побърканяците, ако се промъкнеха през оградата.
	Томас плъзна поглед по тези отдавна изгубили всичко човешко лица и в душата му се сблъскаха ужас и съжаление. Очите на побърканяците излъчваха само пустота, лицата и ръцете им бяха покрити с кървави драскотини и рани. Дрехите им бяха мръсни, разкъсани, окървавени. Някои пищяха, други ридаеха и по лицата им се стичаха сълзи. Трети пък говореха, пресекливо и бързо, с думи, които бе невъзможно да се различат. И всички се протягаха и протягаха, сякаш Томас и останалите бяха единствената им надежда да се отърват от ужасяващата болест, поразила умовете им.
	Внезапно през тълпата си проправи път една жена. Лицето й бе относително чисто, тя бе втренчила очи в Томас и помръдваше с устни, сякаш се опитваше да каже нещо. После заговори, но думите й бяха прекъсвани от мъчителни конвулсии:
	— Моите бебчета, моите бебчета, моите бебчета, моите бебчета, моите бебчета. — Само тези две думи, отново и отново. През цялото време плачеше, а сетне внезапно се хвърли върху решетките като побесняла горила и се стовари с такава сила върху тях, че отхвърча назад и падна. Изглежда, бе изгубила съзнание. Другите стъпваха върху нея, бързайки да заемат мястото й. Томас усети, че го изпълва безкрайна и мъчителна тъга.
	— Мисля, че научихме урока! — провикна се Алби. — Да се връщаме!
	Томас поклати глава. Беше напълно хипнотизиран от ужаса на тази сцена, неспособен да помръдне. Нищо от преживяното досега, нито дори спомените за полудяващия му баща, не би могло да го подготви за тази картина. Нямаше да повярва, ако му я опишат, докато сам не стана свидетел.
	— Томас, да вървим! — извика Миньо. Бяха се подредили в редица зад него, избягвайки да се отдалечават от централната позиция и да попаднат в обсега на протегнатите ръце.
	Томас кимна, вече не бе толкова изплашен, както преди малко. Просто потъваше в този безкраен резервоар от тъга. Дали същото се бе случило и с майка му? Дали и тя е плакала за децата си, докато лудостта бавно е вземала връх в съзнанието й. Имаше чувството, че краката му са залепнали за чакъла. Не можеше да помръдне.
	— Томас — прошепна Тереза в ухото му. — Всичко е наред. Просто такъв е животът. За тях. Трябва да помогнем да открият лек. Да спасим хората от това.
	Гласът й го опари като огън. Накара го да почувства нещо. Той се обърна и пое по пътя, по който бяха дошли. Не беше нужно да се оглежда, за да провери дали Тереза и останалите го следват. Ръката й бе опряна на гърба му, сякаш го побутваше и насочваше. Побърканяците изпълваха тунела от двете им страни, една безкрайна човешка маса, и само решетките им пречеха да разкъсат жертвите си и да се нахранят с тях.
	Томас погледна наляво. После надясно. Опитваше се да се съсредоточи върху нещо конкретно сред потока от лица и тела — цвят на косата, форма на тялото. Защото иначе те се сливаха и приличаха на огромно и страховито чудовище. Тълпа от същества, които не осъзнаваха дори собствените си действия. После погледна напред и видя, че някой стои на пътя им. Томас извика уплашено и се закова на място. Тереза се блъсна в него. Гърлото му бе свито от страх, усети, че се задушава. Отсреща имаше някого. Не приличаше на побърканяците зад решетките, ала не изглеждаше и съвсем нормален. Дългата му руса коса беше разчорлена, дрехите му бяха смачкани, очите му — зачервени и кръвясали. Но нямаше рани по тялото си, поне Доколкото Томас можеше да види, и стоеше съвсем спокойно. Най-странното бе, че стискаше под мишница малка черна дъска. Без да заговори, той извади дъската и започна да дращи по нея с тебешира, който държеше в другата си ръка. След това я протегна към групата, за да прочетат написаното. Три думи се различаваха на бледата светлина:
	_ЗЛО е добро._


>	18.

	__224.10.20/3:14__
	Непознатият посочи черната дъска и кимна със сериозен вид, а устните му потрепнаха, сякаш се готвеше да заплаче. После прибра отново дъската под мишница.
	Томас тъкмо понечи да го заговори, когато мъжът се обърна и се отдалечи. Нямаше друг избор, освен да го последва — инак трябваше пак да се върнат в ямата. Побърканяците от двете страни продължаваха да вият неистово, да крещят, да се зъбят и да протягат ръце. За Томас те се бяха превърнали само във фонов шум, той не сваляше втренчен поглед от гърба на непознатия.
	Докато го следваха, те напуснаха тунела и трябваше да мине известно време, преди да осъзнаят, че ужасяващите звуци са утихнали. Мъжът ги отведе при металната врата, отвори я и пристъпи отвън. Почака, докато Томас и останалите сторят същото, сетне я затвори. Пазачите стояха там, където ги бяха оставили, и наблюдаваха мълчаливо сцената. После един от тях се приближи, вдигна веригата от земята и заключи вратата. Виковете на побърканяците сега бяха само далечно ехо.
	Томас и приятелите му стояха притиснати един до друг, събрали се инстинктивно в защитен кръг. Алби и Миньо бяха смълчани, Тереза изглеждаше разтърсена от преживяното. Томас не можеше да свали поглед от непознатия мъж, който им бе показал странния надпис.
	_ЗЛО е добро._
	Междувременно мъжът се приближи към тях и спря на няколко крачки. Огледа ги бавно, един по един и заговори за първи път:
	— Вероятно се питате кой съм — поде той. Говореше бавно и спокойно. Прекалено спокойно, като се имаха предвид обстоятелствата. — Така и би трябвало. Видяхте бремето, което съм принуден да нося, тежестта, легнала на плещите ми. Три думички, приятели мои. Само три думи. Но се надявам тази нощ ви е научила, че тези три думи са най-важните на света.
	— Кой сте вие? — попита Алби, изричайки въпроса, който вероятно измъчваше и останалите. — Тук ли… работите?
	Мъжът кимна.
	— Казвам се Джон Мичъл. Аз… — Той млъкна, покашля се и опря ръка на гърдите си. — Аз бях много важен за тази организация. Навремето. Някога. Аз бях… Аз… събрах оцелелите. Водачите. Доведох ги тук. Имах идея, приятели. Аз имах… _идея!_ — Той изкрещя последната дума и от устата му се разлетя слюнка.
	Томас отстъпи назад и останалите го последваха.
	— Но после… виждате ли — продължи Джон Мичъл и сега очите му бяха разширени, изцъклени. — После се разболях от изблика. Проклетият… изблик. Положих толкова усилия да помагам на хората. — Главата му клюмна и по бузите му се търкулнаха сълзи. — Не е честно точно _аз_ да се разболея. Скоро ще отида при…
	Погледът му ги подмина, насочен към вътрешността на тунела. Към ямата.
	— Но не бива… — заговори отново. — Не бива да свърша житейския си път тъй недостойно. Не и аз. Не и човекът, създал Коалицията за спасяване на света, борил се за оцеляването й, доказал важността й. Ще захвърлите ли такъв човек в ямата? Питам ви? Ще го направите ли?
	Мъжът бе втренчил поглед в Томас. В гласа му се долавяше надигаща се истерия.
	— Ще… го направите ли?
	Томас поклати глава и изведнъж осъзна, че е много по-изплашен, отколкото от каквото и да е друго през тази нощ.
	Джон Мичъл пристъпи към групата, толкова неуверено, че сякаш бе залитнал. Лицето му лъщеше от сълзи.
	— Не съм тук, за да ви искам услуга — рече той. — Дойдох, за да ви покажа, че нямате избор. Длъжни сте да помогнете… на хора като мен. Да помогнете на _бъдещите_ хора като мен. Разбирате ли? — Той подчерта последните думи, докато ги гледаше със сърцераздирателна печал в очите.
	Пазачите не помръдваха, сякаш бяха восъчни фигури. Сенките пречеха да се видят очите им.
	— Ние… разбираме — отвърна Тереза с далеч по-уверен глас, отколкото вероятно щеше да е гласът на Томас при тези обстоятелства. — Съжаляваме, че сте се заразили. Нашите родители също са болни и знаем какво е.
	Лицето на мъжа внезапно се преобрази в ужасна, трепереща, червена маска. Очите му се изцъклиха, от устата му бликна гневна тирада:
	— Нямате представа какво е! — изкрещя той и гласът му потрепери. — Как можахте да се опитате да избягате, да зарежете единствения ни шанс да намерим лек за тази болест!
	Мъжът очевидно едва се сдържаше. Томас не знаеше колко още ще издържи на тази сцена. Изведнъж Миньо го заобиколи и застана отпред. Странно, но пазачите не направиха нищо, за да го спрат.
	— Никъде нямаше да бягаме — заяви Миньо, опитвайки се да успокои треперенето в гласа си. — И не е редно да ни заплашвате по този начин.
	— Какво си мислиш, че… — Мъжът неочаквано скочи напред и протегна ръце към гърлото на момчето. Сграбчи го, преди Миньо да успее да се дръпне, и пръстите му обгърнаха тънкото момчешко вратле. После двамата се свлякоха на земята. Джон Мичъл се претърколи върху Миньо и започна да го души.
	Момчето риташе, извиваше нагоре гръб и се опитваше да разтвори пръстите на мъжа. Томас понечи да пристъпи напред, макар да не знаеше как да помогне, но Алби го изпревари, засили се, блъсна нападателя с рамо и го претърколи настрани. Миньо се надигна, поемайки си хрипливо дъх.
	Междувременно Алби и Джон Мичъл се затъркаляха по земята, като всеки се опиташе да вземе връх над другия. В крайна сметка мъжът яхна Алби също както бе направил с Миньо. Този път Миньо се притече на помощ на приятеля си, преди Томас да успее да реагира. Той блъсна Джон Мичъл, събори го и двамата с Алби му се нахвърлиха.
	Пазачите най-сетне се отърсиха от вцепенението си и се втурнаха да разтървават биещите се.
	— Хайде стига — заговори жената, гласът й бе напълно спокоен. — Достатъчно. Виждате, че той не е добре.
	Нито Миньо, нито Алби подсказаха с нещо, че са чули думите й. Жената извади пистолет, вдигна го и извика:
	— Спрете веднага!
	Томас и Тереза успяха да сграбчат приятелите си през гърдите и ги дръпнаха от поваления мъж. Скоро всички стояха един до друг, дишайки тежко, само мъжът остана да лежи на земята с окървавен нос и подута устна. Сетне, изненадвайки всички, дори пазачите, ако се съдеше по израза на лицата им, той коленичи, сплете пръсти и ги вдигна пред гърдите си.
	— Моля ви — произнесе с разтреперан глас. — Моля ви, не ме съдете. Моля ви, спасете ме. Ако не мен, то тези, които идват след мен. Моля ви, умолявам ви. Моля ви, моля ви, моля ви. — Всяка негова дума бе мъчително ридание, сълзите се стичаха като малки потоци по лицето му. Раменете му се разтърсиха, гърдите му се повдигаха в мъчително хлипане.
	— Моля ви, спасете ни. Моля ви, открийте лек. — Вече почти шепнеше.
	А после от мрака край тях се появи Рандал, сякаш бе наблюдавал цялата сцена скрит в сенките. Приближи се мълчаливо и се изправи до Джон Мичъл.
	— Ето в какво се превърна нашият свят — заговори Рандал. — Освен ако не си муни, разбира се, и докато не открием лек. Иначе ни остават две възможности. Да станем като… съществата, които видяхте в ямата, или да напуснем доброволно този свят, преди да сме изгубили разсъдък. Което ме помоли да сторя този добър човек, когато настъпи моментът. Надявам се, ще оцените усилията, които му бяха нужни, за да успее да състави няколко разумни изречения тази вечер. — Той кимна на пазачите. — Отведете ги вътре. Мисля, че часът на нашия стар приятел удари.
	Рандал извади пистолета от кобура и го зареди.
	— Какво ще правите? — възкликна Томас.
	Рандал не отговори, но не беше и нужно.


>	19.

	__224.10.20/4:01__
	Никой не заговори. Нито дума. Прибраха ги в комплекса на ЗЛО и ги поведоха. Томас и приятелите му мълчаха като вцепенени. Двама пазачи ги придружиха до асансьорите и после по коридорите. Най-сетне стигнаха до асансьора, който водеше нагоре. Тук мъжът отдели Миньо и Алби, които едва успяха да им кимнат на раздяла, а Томас и Тереза бяха насочени към близката врата. Докато вървяха по следващия коридор, Томас беше напълно погълнат от мрачните си мисли.
	Най-сетне, след едно сякаш безкрайно пътуване, Томас и Тереза се озоваха пред вратите на своите стаи, охранявани единствено от жената.
	— Ето че пристигнахме — обяви тя.
	Тереза се прибра, без да каже нито дума.
	— Как може да го направи? — избухна Томас, внезапно завладян от гняв. — Да застреля човек просто така, да насочи оръжие в тила му и да дръпне спусъка?
	„И да зашлеви едно петгодишно момче“ — искаше да добави, но премълча.
	Жената въздъхна, давайки израз на чувства, твърде сложни, за да бъдат разбрани.
	— Джон Мичъл, човекът, благодарение на когото всички ние сме тук сега, го помоли да го направи. — Тя отвори вратата. — Хайде, трябва да си лягаш. Ще мине доста време, преди отново да се срещнеш с приятелите си.
	— Колко? — попита Томас, изненадан от внезапното съобщение. Не му беше хрумвало, че ще ги разделят.
	— Няколко години, така ми казаха — отвърна жената. — Чака ви доста работа, а и всеки има нужда от сън. Така че… без повече среднощни забавления. Заради собствената ви безопасност. — Тя се обърна и се отдалечи забързано.
	Томас влезе в стаята, затвори вратата и се облегна на нея, загледан в скучната, позната до болка обстановка, която обитаваше, откакто го бяха докарали в комплекса на ЗЛО.
	„Няколко години“ — бе казала жената. Изведнъж го споходиха нови опасения. Ами ако му забранят да се среща и с Тереза?
	Ако не им позволят да работят над проекта с лабиринтите? Не, Маквой каза, че се нуждае от помощта им. Едва ли случката от тази нощ ще промени нещо. Той се изтегна на леглото, но не успя да заспи. Скоро часовникът изписука, напомняйки, че е време за закуска, ала той все още не можеше да се отърси от видяното през тази нощ. Мисълта, че само преди няколко часа е бил на крачка от тълпа побърканяци, споменът за виковете им, за злощастното им съществуване. Те бяха хора, ала същевременно в тях нямаше нищо човешко. Спомни си за Джон Мичъл и жалкия край на живота му.
	Замисли се за изблика. За тази отвратителна напаст.
	А ЗЛО искаха да открият лек срещу нея. Искаха да им помогне. Не трябва ли и той да го иска? Главата го болеше от всички тези въпроси, а междувременно бе дошло време за закуска. На вратата се почука. Беше доктор Пейдж.
	Томас я попита знае ли за среднощните събития. Тя му отговори с тъжна усмивка.


>	20.

	__225.05.11/18:13__
	След няколко месеца Томас преживя един от най-лошите си дни.
	Всичко започна с повече медицински изследвания, отколкото някога му бяха правили. Взеха му кръв, разбира се, но и плазма, сетне го накараха да върти педалите на велоергометъра в продължение на четиресет и пет минути, като прикачиха всякакви датчици към тялото му. През цялото време стомахът му се свиваше болезнено. Имаше чувството, че го пробождат хиляди ножове, и с напредването на деня болката само се усилваше. Скоро след това към мъчението се присъедини и главоболие и това го накара да напусне преждевременно урока на мистър Гленвил. Естествено, спечели си неодобрителен поглед. После и мис Дентън му прати бележка, че съжалява, задето е пропуснал урока си, и посланието бе повече от ясно.
	След тяхното „бягство“ всички учители се държаха малко по-резервирано с него. Дори доктор Пейдж, която винаги бе мила, вече сякаш не се усмихваше толкова искрено. В очите й се спотайваше нещо, по-точно хиляди неща, за които той нямаше представа, и като че част от нея би искала да ги сподели.
	Но Томас би изтърпял с радост болките в корема и главата, стига да му позволяваха отново да се среща със своите приятели. Сърцето му се свиваше всеки път, когато си припомняше имената им. Колко забавни бяха онези нощи след самотата, наложена му от хората от ЗЛО. Напоследък бяха преустановени дори срещите с Тереза и той започваше да се безпокои, че няма да го вземат да работи в пещерите.
	Дните на безгрижно скитане из подземията бяха отминали отдавна. Сякаш някаква гигантска космическа катастрофа бе изместила завинаги нормалния ход на времето, бе го разтегнала до безкрайност.
	Същата нощ Томас си легна, без да изяде вечерята си. Не беше хапвал нищо от обяд, ала стомахът му бе така свит, че не би понесъл дори залък. Чувстваше се напълно опустошен. И макар да бе изтощен до смърт, сънят не идваше. Когато затвори очи, той усети неприятно бръмчене в главата.
	Томас седна и огледа стаята. Чуваше… или по-скоро… усещаше… някакво бръмчене, дълбоко навътре в пулсиращата болка в главата му, която го измъчваше от дни насам. Той завъртя глава и притисна с пръсти слепоочията. Изправи се с намерение да повика доктор Пейдж, да помоли за нещо, което да му помогне да заспи, ала бръмченето се върна, още по-силно.
	Томас падна на леглото, сви се на кълбо и притисна главата си с ръце. Всъщност бръмченето не бе източник на болката. Беше нещо непознато за тялото му, нещо чуждо. Какво ли нелепо изпитание му бяха подготвили този път от ЗЛО?
	Бръм-бръм-бръм…
	По-силно и по-високо, всеки път. Усещаше го като нашествие в тялото си, плашеше го и пробуждаше спомени за побърканяците. Дали така не губи човек разсъдък? Като чува и вижда неща, които не съществуват.
	„Може да са ни излъгали — рече си той. — Може би не сме невъзприемчиви към болестта.“
	Бяха казали, че Нют не е муни. А възможно ли е…
	Бръм!
	Той се претърколи по гръб и втренчи поглед в тавана, все така притиснал глава, сякаш това би могло да помогне. Доктор Пейдж. Трябва да я повика.
	„Томас.“
	Този път беше глас. Ала същевременно и _не беше_ глас. Вибрация, нещо, което разтърсваше ума му, смущение, което превръщаше бръмченето в дума. Той се изправи бавно, разперил ръце за равновесие.
	„Томас, аз съм, Тереза.“
	Сега вече със сигурност полудяваше. Чуването на гласове — най-старият и най-често срещан симптом.
	— Ааа… — произнесе той.
	„Получава ли се? Наистина ли се получава?“
	Последната дума се стовари между очите му като гръмотевица. От болка краката му се подгънаха и той рухна на пода. Никога досега светът около него не бе губил така солидните си очертания, не бе се лишавал от форма и вещественост.
	— Тереза? — попита той на глас. — Тереза?
	Никакъв отговор. Разбира се, че няма да има отговор. Той полудява. Пипнал е изблика и скоро ще стане побърканяк. Животът му свърши.
	„Изслушай ме — продължи гласът и думите препускаха право в ума му. — Ако ме чуваш, потропай на вратата. Така ще разбера със сигурност.“
	Томас се подпря на колене. Предполагаше, че няма какво да губи, и затова, докато светът наоколо се люшкаше, допълзя до вратата. Колкото и да бе странно, гласът в главата му бе като присъствие и макар да не знаеше как да го обясни, усещаше близостта на Тереза. Стигна вратата, която се издигаше над него като планина.
	„Томас? — появи се отново гласът. — Томас, моля те. Кажи ми, че се е получило. Отне ми месеци, докато разбера. Ако можеш да ме чуеш, ПОТРОПАЙ НА ВРАТАТА!“
	Тя извика последните думи и те го пронизаха като поредица от резки удари вътре в черепа, сякаш му забождаха игли.
	Томас се олюля, подпря се на вратата и сви ръка в пестник.
	„Това, което ще направиш — помисли си, — може да е последният пирон в ковчега, в който те е повалил избликът. Ако грешиш, скоро ще се увериш, че напълно си превъртял.“
	Отново този глас. Тереза.
	„Томас? Томас? Вдигни шум!“
	И той го направи. Замахна с две ръце и стовари юмруци върху вратата, сякаш се опитваше да събори преградата към собствената си свобода. „Щом си се хванал на хорото, ще го играеш докрай.“ Беше прочел този израз в една от книгите, които му бяха дали. Близо десет секунди ръцете му блъскаха твърдата повърхност, докато не усети остра болка в кокалчетата.
	След това рухна на пода, опитвайки се да си поеме дъх. Чуваше стъпки в коридора, викове, някой сигурно идваше да провери какво става с него. Но преди да се появят, в главата му отново изплува гласът:
	„Добре, чух те.“ Беше Тереза и този път долови вълнението й. А след това изчезна. Както гласът, така и присъствието й. В миг, сякаш някой бе духнал свещ.
	Вратата се отвори и доктор Пейдж застана на прага.
	— Какво, за бога, те е прихванало? — попита тя.


>	21.

	__225.05.12/19:44__
	Следващият ден бе истинско мъчение за Томас. Нямаше търпение да види Тереза — дори само за няколко минути. За пет минути. Искаше само да я погледне в очите и да попита: Ти ли беше? Щеше да разбере веднага, а необходимостта от потвърждение го измъчваше отчаяно. Докато закусваше, докато му вземаха обичайните изследвания, докато минаваше урок след урок, един и същи въпрос отекваше в главата му.
	„Дали не полудявам?“
	Опита се да сподели с доктор Пейдж страховете си, когато тя дойде при него сутринта.
	— Откъде всъщност знаете, че съм муни? — попита я той с привидно безразличие.
	— Не е трудно да се определи — отвърна тя и го поведе по коридора. — Съществуват няколко специфични индикатора в кръвта ти, в твоята ДНК и гръбначната ти течност, които са характерни за всички мунита. Тези индикатори липсват при хората, които нямат имунитет. Отне ни доста време и сериозни изследвания, за да го открием.
	Той се замисли над думите й. Май му казваше истината.
	— Освен това — добави тя — притежаваме двойно потвърждение при хора като теб и останалите опитни екземпляри, които събрахме.
	— Какво означава това?
	— Като сканираме мозъка ти, можем да потвърдим, че вирусът се е загнездил в теб, че е превърнал мозъка ти в свой уютен дом. Но същевременно не оказва никакво въздействие на физическото ти състояние, на твоите умствени способности и душевно здраве. Ти имаш вируса от доста години. Освен ако не е някаква негова мутация — за каквито все още нямаме доказателства, — можем със сигурност да твърдим, че притежаваш имунитет срещу него.
	Той кимаше, поуспокоен, уверен, че е искрена с него.
	— Добре де, а ако започна да проявявам симптоми на изблика, например утре, ще бъдете ли изненадана и колко? Да речем, по скалата от едно до десет.
	— Десет, Томас — погледна го озадачено тя. — Ще бъда направо шокирана. Толкова, колкото ако ти порасне трето ухо. За какво всъщност са всички тези въпроси?
	Той спря насред коридора и се обърна към нея.
	— Доктор Пейдж. Ще се закълнете ли в живота си, че аз съм муни? И че това не е някакъв… не знам… тест? Разбрах, че вие тук много си падате по тестовете. Откъде може да съм сигурен, че не съм като Нют? Че не съм муни?
	— Доктор Пейдж го възнагради с усмивка — тази усмивка, която винаги му внушаваше спокойствие.
	— Кълна ти се, Томас. Кълна ти се в гробовете на всички онези любими мои същества, които съм изгубила… кълна ти се, че никога не съм те лъгала. Ти си дотолкова невъзприемчив към болестта, доколкото е в състояние да определи съвременната медицинска наука. И ако има и най-малка опасност за живота ти, не бих допуснала да бъдеш изложен на нея.
	Той втренчи поглед в очите й. Почувства, че й вярва напълно, и това пробуди у него приятна топлина — сякаш малка частица от стената, която бе вдигнал около себе си, се бе отчупила.
	И тогава за малко да й признае всичко. Че чува гласове в главата си. За малко да й го каже.
	— Сънища — рече вместо това. — Непрестанно сънувам, че полудявам. И най-лошото е, че дори не осъзнавам, че това става. Някой от побърканяците разбирал ли е, че си губи ума? Откъде можем да сме сигурни, че и ние не сме като _тях_?
	Тя кимна, сякаш да потвърди, че въпросът му е основателен.
	— Ето ти интересна тема за заниманията по философия. Започват следващия месец, ако не се лъжа.
	Сетне пое отново по коридора, показвайки, че разговорът е приключил.
	Томас седеше в стаята си, замислен над разговора си с доктор Пейдж. Откакто се събуди тази сутрин, непрестанно очакваше Тереза да се свърже с него отново и същевременно се боеше, че това може да стане. Може би това по свой начин бе поредното доказателство, че е душевно болен.
	Но колкото повече мислеше, толкова повече вярваше на доктор Пейдж. Или тя бе искрена с него, или бе най-добрата актриса на света. Накрая Томас реши, че е твърде уморен, за да се безпокои повече за тези неща, изключи осветлението и въздъхна, надявайки се сънят да го споходи сравнително бързо.
	Около час по-късно, когато най-сетне започваше да се унася, Тереза му заговори отново:
	„Томас, тук ли си?“
	Не беше шокиран като първия път. Този път нямаше бръмчене, пък и донякъде го очакваше, затова не последва предишното объркване. Още щом чу гласа й, той се разсъни напълно.
	— Тук съм — отвърна на глас и отново се почувства глупаво, че го прави. Нямаше никаква представа как да общува с нея.
	„Усещам, че търсиш начин да ми отговориш — продължи тя. Опитвах се да разбера какво се промени в мен, откакто ми поставиха имплантите. И докато го правех, докато се мъчех да им въздействам мислено, изведнъж осъзнах, че мога да се свържа с теб.“
	Томас седна в леглото. Продължаваше да се чувства ужасно глупаво. Беше наистина много странно да разговаря телепатично с момичето.
	„Трябва да се съсредоточиш — не спираше Тереза. — Накарай ума си да намери чуждия предмет и сетне се фокусирай върху него. Притисни го, промуши се през него. Няма да разбереш за какво говоря, докато не опиташ сам.“
	Думите й валяха една след друга, но вече не го объркваха, нито бяха придружени от болезнени усещания.
	— Добре — рече той, макар да знаеше, че не може да го чува.
	„Опитай тази вечер, преди да заспиш — настоя тя. — Ще се свързвам с теб всяка нощ, докато те чуя. Не се предавай!“
	Усети тежестта, с която тя произнесе последните думи. За да подчертае важността им.
	— Добре — повтори той. След това, уверил се, че разговорът е приключил, се излегна и започна да се рови в ума си.
	Томас се занимаваше с това през следващите няколко дни и нощи и му се струваше, че е най-обезсърчителната работа, с която се е захващал. Разполагаше единствено с нематериални мисли, нищо, което да пипне. Може би щеше да е по-лесно, ако отвори главата си със скалпел и потърси вътре копче, което да натисне. Вместо това трябваше да затваря очи и да тършува с пръсти, които съществуваха само в съзнанието му.
	Ала след като престана да гледа на всичко само в черно-бели краски, той започна да вижда своите мисли и съзнанието си като неща, които може да манипулира. Малко по-късно можеше да се похвали с известен прогрес. Първоначално прогонваше всякакви мисли от главата си и се стараеше да не се съсредоточава върху конкретна идея, и почти веднага изникваше нещо — беше зона в ума му, която сякаш не бе част от него. Тогава я притискаше, опитваше се да мине през нея и повтаряше само една дума: _Тереза_.
	Най-сетне една нощ по-скоро почувства, отколкото чу, че Тереза е получила посланието му. Сякаш я беше сръчкал с ръжен. Едва не извика от радост и не подскочи от леглото — усещаше, че вече е близо. Молеше се само да не й е причинил болка.
	„Продължавай — подкани го тя. — Почти стигна до края. И следващия път се постарай да не ми изгаряш очните ябълки.“ Нямаше представа какво има предвид, но въпреки това се усмихна. И продължи с опитите.


>	22.

	__226.03.09/20:12__
	„Не мога да заспя“ — оплака се Томас на Тереза. Беше изминала почти година откакто най-сетне бе овладял напълно телепатията.
	„Може би защото едва мина осем часът — отвърна тя. — А и ти не си застаряващ хубавец, че да се кахъриш за външния си вид.“
	„Ей, нямам нищо против да си лягам рано против бръчки. Инак как според теб ще поддържам това прекрасно лице?“
	Тя се разсмя. Приличаше на слабото бръмчене от първите й опити да се свърже с него.
	„Да, краката ми омекват всеки път, щом те видя.“
	„Което не се случва никога.“
	„Именно.“
	Настъпи продължителна пауза, ала най-невероятното в тяхната връзка бе, че дори когато не разговаряха помежду си, те можеха да усещат присъствието на другия. След месеци на упорити упражнения той почти изпитваше чувството, че тя е в стаята с него. Очакваше с нетърпение всяка нощ и се измъчваше, когато денят се нижеше бавно.
	„Как върви планът?“ — попита, макар да знаеше, че това ще я подразни. Всъщност, задаваше този въпрос всяка нощ тъкмо защото се надяваше да я подразни. Но този път не получи обичайния свадлив отговор.
	„Струва ми се, че успях да го измисля.“
	Томас се надигна.
	„Наистина?“
	„Е, не съвсем. Хайде, време е да си лягаш.“
	Томас завъртя очи. Усети, че Тереза долови реакцията му.
	Макар че вратите им оставаха отключени, Томас знаеше, че ги държат под наблюдение. А и все още не можеше да се отърси от преживяното през онази нощ. На няколко пъти след това бяха правили опити да се измъкнат и да потърсят приятелите си, но неизменно ги пресрещаше някой пазач, който любезно, но твърдо ги подканяше да се върнат в стаите си.
	— Моля ви, прибирайте се. За ваше добро е.
	Винаги и всичко беше „за тяхно добро“.
	И въпреки че едва ли разполагаха с най-добрия готвач на света, храната бе едно от нещата, които Томас очакваше с нетърпение. Най-малкото в ЗЛО се ценеше повече количеството, отколкото качеството и за Томас това бе напълно достатъчно.
	Колкото повече растеше, толкова повече се усилваше гладът му.
	Ала не само храната го интересуваше на този свят. Тереза, която, за разлика от него учеше много повече за компютри — оказа се, че и уроците им са различни, — бе получила информация, че конструкцията на лабиринтите е в завършваща фаза и че ЗЛО скоро ще очаква помощта им за неща като програмирането на фалшиво небе и изпитанията на системите за оптическа илюзия. Арис и Рейчъл, другите две деца, с които все още не се бяха срещали, също бяха включени в проекта.
	Оказа се, че Тереза има афинитет към компютрите, и затова обучението й бе насочено предимно в тази посока. Беше много по-добра в това, отколкото бяха очаквали.
	„Можем да го направим“ — рече му една сутрин, събуждайки го от дълбок сън.
	Томас потърка унесено очи, без да си дава труда да пита за какво говори. И без това сама щеше да му каже. Винаги го правеше.
	„Познавам системата на наблюдателните камери като дланта на ръката си. Направих записи, за да маскираме движението си тази нощ, сетне се върнах назад и изтрих всички мои действия. Готово е.“
	Томас вече бе напълно събуден. Беше толкова развълнуван, че едва не се разсмя от радост, ала същевременно бе изплашен до смърт.
	Все още не можеше да забрави наказанието, което им наложиха предишния път, Когато ги хванаха отвън — ямата на побърканяците, видение, което неведнъж го преследваше нощем като кошмар. Но след толкова дълга раздяла бе готов на всичко, за да се види отново с приятелите си.
	„Сигурна ли си, че няма да ни хванат?“ — попита.
	„Напълно. Зная къде се разполагат постовете. Всички останали ще спят. А и светлината нощем е толкова слаба, та няма да забележат, че картината от камерата е на запис. Всичко ще бъде наред.“
	„Сто процента ли си сигурна?“
	„Деветдесет и девет.“
	„И това ми стига.“
	„Тогава тази вечер излизаме.“
	„Отвори вратата си след двайсет секунди — инструктира го тя след полунощ. — Искам да се шмугна в стаята ти колкото се може по-бързо.“
	Томас направи точно каквото му каза и след по-малко от минута тя бе в стаята му. За първи път друг човек, освен служител на ЗЛО, пресичаше този праг. Той я изненада — и себе си също, — като я притисна в обятията си и я задържа, сякаш се боеше да не изчезне. За щастие, тя отвърна на прегръдката му със същата топлота.
	„Божичко, колко се радвам да те видя“ — рече й, като продължаваше да й говори в ума си, както бяха привикнали напоследък.
	Най-сетне, след като останаха прегърнати известно време, тя го пусна. Той седна на леглото, а тя се настани зад бюрото.
	— Да изчакаме няколко минути, за да се уверим, че първият запис върши работа — предложи тя, като се усмихваше нетърпеливо. Никога досега не бе я виждал толкова развълнувана и изпълнена с енергия.
	— Какво ще правим, ако ни хванат? — попита Томас, зарадван да чуе отново гласа й. — Може да повлияе на работата ни над лабиринтите. Сигурна ли си, че си готова да рискуваш? Ами ако ни отстранят?
	Вместо отговор Тереза само завъртя очи, сякаш се чудеше защо изобщо се безпокои от това. Излизаха на експедиция и толкова. Тишината се проточи известно време, сетне Тереза заговори в ума му:
	„Да вървим. За всеки случай ще поддържаме телепатична връзка. Видеозаписът върши работа, но кой знае дали не могат да ни чуят, ако говорим на глас. Ще разговаряме само ако срещнем приятелите ни, и то с шепот. Съгласен?“
	„Напълно“ — отвърна той.
	Отвориха вратата на стаята, огледаха коридора в двете посоки и после излязоха.
	„Всичко съм нагласила — обясни тя. — Когато кажа, че трябва да продължим към следващия участък, никакви колебания. Инак някой ще ни залови, когато записът се извърти докрай.“
	Томас едва успя да кимне и двамата хукнаха с всички сили. След няколко завоя, едно кратко пътуване с асансьор, още завои — при всеки от тях спираха, за да надникнат зад ъгъла — те приближиха сектора на група Б.‍ Целта им бе да открият Арис и Рейчъл — имаха табелки на вратите си също като тези на Томас и Тереза. Но когато Тереза почука на вратата на Арис, не последва отговор. Опитаха при Рейчъл. Отново без резултат.
	„Или спят дълбоко — промърмори мислено Тереза, — или спазват стриктно правилата, или пък са се измъкнали навън въпреки забраната също като нас.“
	Томас кимна.
	„Какво пък. Да идем да кажем здрасти на Нют тогава?“
	Тереза се съгласи и този път той тръгна напред из сумрачните коридори. Тереза правеше справки с програмата, която бе използвала, за да пресичат секторите само тогава, когато камерите подаваха заложените предварително записи за пусти коридори, а където трябваше, спираха и изчакваха. Най-сетне свиха зад последния ъгъл към сектор А и тук спряха внезапно. Томас си пое рязко дъх. В коридора стоеше малко момче — сигурно бе на седем или на осем, с пухкаво, закръглено телце. Седеше, опряло гръб в стената и обгърнало коленете си с ръце. Лицето му бе обляно в сълзи. Когато видя Тереза и Томас, малчуганът пребледня и скочи на крака.
	— Аз с-съжалявам — запелтечи. — М-моля в-ви, не м-ме изд-давайте.
	Томас прекоси бавно делящото ги пространство и положи успокоително ръка на рамото на момчето.
	— Всичко е наред, човече, ние сме същите като теб. Няма от какво да се боиш.
	— Как се казваш? — попита го Тереза. Целият им план сега бе изложен на опасност, но хлапето изглеждаше толкова мило, невинно и изплашено.
	Момчето избухна в сълзи, които преминаха в хлипане.
	— Карат ме да се наричам Чарлс.
	Томас поклати глава.
	— Това е тъпо. Ще ти казваме Чък.


>	23.

	__226.05.17/2:42__
	— В бараките ли си настанен? — попита го Томас.
	— Бараки ли? Не. Имам собствена стая. Поне засега.
	Тереза погледна многозначително Томас. Той разбра какво си мисли дори без телепатия. Защо това хлапе има собствена стая?
	— Наблизо ли е? — попита Тереза. — Може да отидем там да си поговорим. — Тя отново погледна Томас. — Имаме и други приятели наоколо. Току-виж с нас ти бъде по-добре.
	Чък кимна и на лицето му се изписа облекчение. Вероятно си е мислил, че никога вече няма да има приятели. Отведе ги в стаята си, където Томас се настани удобно на бюрото, а Тереза отиде да повика Нют, Алби и Миньо. Беше настроила камерите така, че разполагаха с няколко часа, преди да се наложи да се върнат по стаите.
	Чък се излегна в леглото, а Томас придърпа стола си към него.
	— От колко време си тук? — попита.
	— Две седмици. Не зная дали родителите ми са наясно къде съм. Не зная дори дали не са болни от изблика! — Малкият заплака отново, а Томас не знаеше какво да направи.
	— Всичко е наред — направи жалък опит да го успокои. — С Тереза сме тук от години. Човек привиква с времето. Зная, че е гадно, когато поискат да ти сменят името, но после нещата постепенно се подреждат. Стига да вършиш онова, което ти кажат.
	Чък почти не го слушаше. По лицето му продължаваха да се стичат сълзи.
	— Какво ще правят с мен? — изхлипа той след малко. — Досега трябва да са ме боли поне милион пъти с гадните си игли.
	— Да, така е. Ще го правят още дълги години. Но и с това се свиква. — „Радвай се, че още не знаеш нищо за имплантите.“, помисли си, но премълча. — Но много от останалото е като в училище. Ще ходиш на уроци, ще научиш много неща. Забавно е, ще видиш. А и ще се сдобиеш с нови приятели. — Той се зачуди защо Чък е в отделна стая, а не в бараките при момчетата от група А.‍
	Малчуганът приседна на края на леглото, заинтригуван от разказа на Томас, и започна да разпитва.
	— Защо според теб ние сме мунита? И твоите родители ли са болни от изблика? Видя ли ги, когато взеха да полудяват? Имаш ли братя и сестри? — Чък продължаваше да го засипва с въпроси в същия дух, без да му дава възможност да отговори. За щастие спасението дойде, когато вратата се отвори. Миньо, Алби, Нют и Тереза влязоха вътре.
	— Какво става, Томи? — попита Нют и на лицето му се четеше искрена радост от срещата. Томас не помнеше колко време бе минало, откакто за последен път бяха заедно. — Изглеждаш страхотно за три през нощта.
	— Кое е новото хлапе? — поинтересува се Миньо.
	Алби, който по правило бе по-сдържан, доближи момчето и му подаде ръка.
	— Как се казваш? Аз съм Алби.
	— А аз — Чък. Съвсем отскоро съм тук.
	Алби кимна.
	— Страхотно, човече. Вероятно скоро ще те преместят при нас в бараките. Тук е много забавно — има всякакви игри и развлечения.
	Никога досега Томас не бе чувал по-мила лъжа.
	Следващите няколко часа минаха в лек и приятен разговор, с много смях и мечти за бъдещето, които никой не очакваше да се сбъднат. Но поне за известно време им беше хубаво да се преструват, да си мислят, че имат свое бъдеще и че могат да правят каквото поискат с него.
	За Томас това бе най-хубавата нощ от времето, когато се бе запознал с новите си приятели. Смя се повече, отколкото се бе смял някога. Изпитваше странно спокойствие, докато общуваше с тези хора, които разговаряха безспирно, често един през друг, та се налагаше да повтарят казаното. Лицето на Чък в началото бе подпухнало от плач, но към края сияеше от щастие. Това накара Томас да се почувства още по-добре.
	Това място, мислеше си той. Комплексът на ЗЛО. Имаше милиони начини да бъде по-неприятно. Бяха го спасили от възможността да гледа как майка му се разболява, от суровата реалност на външния свят. От ужасяваща смърт в ръцете на побърканяците. От неизмерима мъка и тъга.
	И на каква цена? Скука? Разни изследвания? Наставления от възрастни, повечето от които очевидно не знаеха как да се отнасят с деца? И ето ги тук, седят, малка група приятели, шегуват се, смеят се и се чувстват добре. А и освен това се надяват да помогнат за откриването на лека. Защо не?
	— Томи? — Нют се опита да го откъсне от мислите му. — Виждам, че си някъде другаде. — Той се чукна с пръст по слепоочието. — Ще споделиш ли с нас?
	Томас повдигна рамене.
	— Не зная. Ние си мислехме… е, аз си мислех, че ЗЛО е постъпил ужасно с нас, като ни е изтръгнал от нашите семейства.
	— Именно — кимна ухилено Алби, за да покаже, че и той е имал същите идеи. — Но вече не съм сигурен в това.
	— Значи ЗЛО не е толкова лош? — попита Чък, леко настръхнал. В очите му внезапно бе блеснала надежда.
	Томас огледа бавно приятелите си и отново спря поглед на него.
	— ЗЛО е добро. Струва ми се, че животът ни тук има далеч по-голям смисъл, отколкото можем да си представим. Мисля, че не бива да забравяме да виждаме общата картина.
	„Добре казано, Томас — похвали го мислено Тереза. — Ти си бил голям умник.“
	„Недей пред другите!“ — скастри я той. Успя да придаде настойчивост на посланието си и остана доволен, Когато тя неволно трепна.
	— Томас, приятелю — обади се Алби, — ето че пак се отнесе. Гледаш в празното пространство като идиот.
	— Просто си мислех, че трябва да виждаме нещата в перспектива — отвърна Томас. — Тук сме в безопасност, имаме храна и подслон. Пазят ни от несгодите на външния свят и от побърканяците.
	— Все едно сме дошли на почивка — промърмори подигравателно Нют.
	— Можеше да е и по-лошо — възрази Томас. — А и да не пропускаме дребния факт, че се опитваме да помагаме за спасяването на цялата човешка раса.
	— Която включва и теб, Нют — посочи Алби. — Не бих искал някой ден да видя как губиш разсъдък.
	Тези думи видимо отрезвиха Нют. Дори Тереза изглеждаше натъжена. Ала Томас сякаш бе убил хубавото настроение, макар да им бе внушил да гледат на злощастията си откъм хубавата страна.
	Томас погледна към Миньо, който се бе умълчал от известно време. Седеше в ъгъла, опрял гръб в стената и забил попиел в пода. Той улови погледа на Томас и се изправи.
	— Може да си фантазирате каквото си искате за ЗЛО — рече. — Да си говорите за добрата им кауза и колко хубаво се отнасят с нас. Но не ми ги пробутвайте на мен. Явно аз останах единственият, който мисли за… — Той спря насред изречението и поклати глава. — Прибирам се в стаята си. Късно е.
	Той стигна до вратата и я отвори, преди останалите да се съвземат от думите му.
	— За какво говориш? — попита го навъсено Алби.
	Миньо бе обърнат с гръб към тях и дори не завъртя глава, докато отговаряше:
	— Преди да срещнем Томас и Тереза, говорехме да избягаме — рече. — Е, аз не съм спрял да мисля за това. Нито да го планирам. Трябваше да сме тук по своя воля, а не по тяхна. Не биваше да ни държат като затворници. Надявам се, момчета, да дойдете с мен. Когато съм готов.
	Той излезе и затвори вратата.


>	24.

	__226.11.12/11:21__
	Това бе последният път, когато Томас чу Миньо да споменава за плана за бягство. Изминаха шест месеца, изпълнение приятни преживявания. Веднъж седмично Тереза повтаряше своя трик с камерите и те се събираха в една от стаите или, по-често, в стария склад, дълбоко в мазето.
	Групата им вече се бе оформила: Алби, Миньо, Нют, Томас и Тереза. Понякога идваше и малкият Чък. Беше станал техен любимец. Беше глуповат, невинен и лековерен и често приемаше шегите им на сериозно. Все едно беше братчето, което са изгубили, или, в случая с Томас, което никога не бе имал.
	Понякога донасяха храна, която бяха задигнали, и тогава си похапваха, докато разговаряха и се смееха. След няколко месеца на подобни среднощни занимания всички забравиха напълно страховете, които преди ги измъчваха. Че Рандал може да се появи отнякъде. Или Рамирес. Или да ги пратят в ямата на побърканяците. И че този път няма да има огради, които да ги пазят.
	Забравиха да се боят и се чувстваха в безопасност. Това бе най-хубавото време от техния живот.
	„Добре — заговори мислено Тереза. — Кажи ми, когато видиш блещукаща червена точка точно в средата на тавана.“
	„Разбрано, шефе“ — отвърна той.
	„И ще престанеш ли да говориш така?“
	Томас сдържа смеха си. Стоеше насред високи като планини стени от камък, вдигнати от строителите върху скелета от стомана и фибростъкло. Близо половината лабиринт бе завършен и вече започваше да придобива внушителен изглед. Докато чакаше сигнала на Тереза, той се опитваше да си представи как ще изглежда това място, Когато бъде завършено, особено след като активират системата за оптическа илюзия. Техниката щеше да работи ръка за ръка с определени… внушения, подавани чрез стимули от мозъчните импланти, за да накара всичко тук да изглежда три пъти по-голямо. Но и без това бе достатъчно голямо.
	Макар че двамата с Тереза бяха пълноправни членове на екипа, ръководният състав от ЗЛО не споделяше с тях почти никаква информация за това какво ще се случва тук, след като пуснат лабиринтите в експлоатация. Томас дочу думата „променливи“ да се подхвърля от време на време и знаеше, че психоекипът бе прекарал няколко години в подготовка на експериментите за гибелната зона.
	Освен това бе наясно, че ще има трудности. Двамата с Тереза не бяха глупави и използваха всяка възможност да научат колкото се може повече за проекта, над който работеха. Веднъж се натъкнаха на документация, в която се описваха споменатите „променливи“, и там имаше изрази, като „принудителна болка“, „атака“ и „лишаване от удобства“. Те бяха примесени с куп научни термини, в които почти не намериха смисъл.
	Но нещата вървяха напред, макар и с леко изоставане от плана. Един ден, след само още няколко години на изследвания и изпитания, ЗЛО щеше да открие своя лек. И Томас щеше да е важна част от това постижение. Все по-често си го повтаряше. Не беше трудно и го караше да се чувства по-добре.
	„Наистина ли още не я виждаш?“ — попита намусено Тереза.
	„О, извинявай! — Все по-често му се случваше да бъде погълнат от мислите си. — Да, там е, яркочервена точка. Точно над мен.“
	„Точно над теб? Или на точното й място?“
	„Ами, така де. Всъщност, може да е на няколко метра встрани. Освен това виждам още десетина като нея, но те са размазани и разпръснати наоколо. Извинявай.“
	Трябваше да е една. Само една червена точка, в центъра.
	„Томас, важно е да го свършим, преди да продължим със следващата задача. А да ти призная, тази взе да ми писва.“
	„На мен ли го казваш? Вратът ме заболя да извивам глава нагоре.“
	Тя не обърна внимание на оплакванията му, вече знаеше, че това е най-ефикасният начин да го скастри, когато е подразнена от думите му.
	„Ще опитам отново“ — рече.
	Бяха се захванали с тази задача преди повече от две седмици, с опити и провали. Мис Маквой ги бе назначила в проект „Небе“ и от тях се очакваше да програмират и настроят системите така, че отдолу да се вижда нормално небе. Синьо небе, нощно небе, звезди, преминаването на слънцето, всичко. Томас нямаше търпение да види крайния резултат.
	Но преди това двамата с Тереза трябваше да нагласят баланса. Томас предполагаше, че ЗЛО е в течение на способността им да общуват телепатично още преди да им съобщят „официално“, че могат да го правят, и да ги „научат“ на това. Но никой не коментира случая. ЗЛО можеше да има само полза от умението им и мигновената им комуникация ги правеше идеални за изпълнение на задачи от този тип, когато двамата трябваше да са на разстояние. Тереза прожектираше червени точки от хиляди различни места из огромната вътрешност на лабиринта, докато Томас забележи определена точка на определено място. Едва тогава техниците получаваха зелена светлина за активиране на компютърната програма.
	След около половин час Тереза опита отново. Този път имаше само шест червени точки и най-голямата бе едва на метър и половина от центъра. Бяха много близо.
	„Да оставим края за утре — предложи Томас. — Искам да поспя преди нощната ни среща с момчетата.“
	„Съгласна.“
	Само една дума, при това непроизнесена на глас, но в нея вече се долавяше умора.
	Към един след полунощ се събраха в склада. Томас бе успял да поспи три-четири часа, ала въпреки това се чувстваше изтощен, докато Миньо им сипваше някакъв ужасен алкохолен концентрат, от който гърлото направо изгаряше. Алби бе донесъл огромна торба с картофен чипс, никой не знаеше откъде я е отмъкнал — нито пък си правеше труда да попита. Солените, хрупкави картофки бяха ужасно вкусни, особено в този късен час. Чък посягаше доста по-често от останалите.
	— Тази вечер ще ви запозная с един нов човек — обяви Миньо десетина минути след като се събраха.
	Ръката на Томас замръзна на средата на пътя към устата му. Тереза се наведе напред. Нют повдигна вежди. Алби само попита: „Какво каза?“ а Чък не спря нито за миг да похапва от чипса. Тъпчеше се, сякаш от това зависеше откриването на лек за изблика.
	— Няма за какво да се безпокоите, изтърсаци. Той е свястно момче. — Миньо млъкна, макар че очите му говореха повече, отколкото им бе казал.
	— „Свястно момче“? — повтори Тереза. — И това е критерият ти, за да разкриеш нашата тайна?
	Увереността, с която се държеше Миньо допреди малко, сякаш се стопи в миг.
	— Казва се Гали. Той е… нали си спомняте плана, за който ви разказвах преди време. Планът за бягство?
	Томас усети, че сърцето му се свива. Напоследък предполагаше — надяваше се, — че Миньо се е отказал от намерението си да бяга.
	— Да, помним — потвърди Алби. — Но помним също така ямата с побърканяците, храната, която получаваме даром, стените, които ни пазят от безумието на външния свят. Ти какво ще предложиш в замяна?
	— Гали ще ми помогне — отвърна Миньо, като се озърташе смутено. — Всеки миг ще дойде.
	И като по команда на вратата се почука още преди да е завършил изречението.


>	25.

	__226.11.13/1:34__
	Томас почувства съжаление към Гали в мига, когато той влезе в стаята. Нямаше нищо красиво в това момче — високо и мършаво, с чорлава черна коса и бледа кожа. Имаше грозни и криви зъби, но това не беше толкова необичайно. Томас също не помнеше някога да е ходил на зъболекар.
	И въпреки това Гали пробуждаше с нещо състрадание. Заради очите може би. Надзърнеш ли в тях, ще си кажеш, че там вътре нещо се е прекършило — много отдавна.
	— Хора, запознайте се с Гали — представи го Миньо. — Гали, това са моите приятели. Някои от вас го познават или поне са го срещали наоколо. Сигурен съм, че ще си паснем.
	— Щом казваш — промърмори Нют.
	Гали кимна на присъстващите и направи опит да се усмихне. Томас и останалите отвърнаха на поздрава му. След продължително и неловко мълчание Алби попита Томас за какво се чуди този път.
	— За това как Гали ще помогне на идиотския план за бягство.
	— Нека той ви каже — предложи Миньо и потупа новото момче по рамото.
	Гали се покашля.
	— Работя отвън, с още няколко момчета. Режем храсталаците, ринем снега, когато мине буря, плевим тревата. Но освен това се занимавам и с поддръжка на електрическата система. Ние сме трима, под ръководството на един мъж на име Чеиз.
	— И как ще помогне това? — попита недоверчиво Алби. — Ще изкараш Миньо в гората скрит в количката за боклуци?
	Нют се изкиска, но се сепна и се извини.
	Гали обаче не се обиди, а само се ухили по-широко.
	— Ако някого ще бутат в количка до храстите, това ще съм аз. Миньо ми е длъжник.
	— Защо? — учуди се Тереза.
	Вместо момчето отговори Миньо:
	— Защото това е единственият начин да се получи.
	Всички извърнаха очи към Гали в очакване на обяснение.
	Всички, освен Чък, който бе заспал на пода.
	— Между нас казано, Чейз едва ли е от мозъчният тръст на ЗЛО. — Докато говореше, Гали бе свел поглед. Томас не знаеше как да тълкува думите му. — От няколко седмици подготвям разни неща, които ще помогнат за преодоляване защитните системи на ЗЛО. Всъщност ЗЛО основно разчита на заплахата от побърканяците и на общото състояние на света срещу опитите ни да предприемем нещо. Доста по-трудно е да се проникне в комплекса, отколкото да бъде напуснат.
	— И какво, по дяволите, смяташ да правиш, след като най-сетне се озовеш сред ледената пустош на Аляска? — попита Тереза. — Ще наемеш кола или уютно апартаментче край морето?
	— Ама вие, хора, май наистина си падате по сарказма — подхвърли Гали. — Да не би да ме смятате за глупак? Само защото не се измъквам навън вечер и не си устройвам купони с крадена храна?
	— Гали, успокой се — предупреди го Миньо.
	Гали вдигна ръце.
	— Те са тези, които се държат като деца.
	— Ей! — викна му Алби. — Не ми се дръж като някой всезнайко. Не сме те канили при нас.
	— Край, тръгвам си — тросна се Гали и закрачи към вратата. Миньо скочи пред него и опря ръка на гърдите му. Гали спря.
	Миньо се огледа.
	— Стига, момчета. Поне го изслушайте, ясно? Защо мислите, че чаках месеци, преди да дръпна спусъка? Защото не съм глупав и умея да бъда търпелив. Гали е намерил начин да си общува с един негов братовчед в Канада — живее близо до границата. Използвал е кодовете за достъп на Чейз. Така че наши хора ще ни чакат на няколко мили навътре в гората. Вече са в готовност.
	Томас не можеше да повярва на ушите си. Миньо говореше напълно сериозно. Въпреки всичко, с което разполагаха тук и не биха имали във външния свят, той искаше да избяга.
	— Защо? — попита Томас. — Кажи ни само това, Миньо — защо? Знаем, че не си глупав, изглежда, Гали също не е. Но защо искате да избягате?
	— Защото тук сме затворници — изтъкна Миньо. — Защото ни държат против волята ни. Това ми стига като причина.
	— Но никога няма да сте толкова добре отвън — дори наполовина! — почти извика Тереза. — И нима така лесно ще се откажете от възможността да помогнете на света?
	За първи път, откакто се запознаха, Миньо ги изгледа така, сякаш всъщност не ги харесва особено.
	— Предполагам, че философията ни е различна — обяви той. — Щом не можете да го схванете, значи не можете. Но никой не може да ми отнеме свободата, без дори да ме е питал.
	— Съжалявам, ако съм се държал малко грубо — намеси се Гали. — Предполагам, че съм притеснен, задето съм тук с вас. Но повярвайте ми, хора, планът ми е напълно изпълним. — Той огледа бавно присъстващите и добави: — Някой ще дойде ли с нас?
	— Кога? — попита Нют, нарушавайки настъпилата тишина.
	Миньо и Гали отговориха едновременно.
	— Утре вечер.


>	26.

	__226.11.14/3:17__
	Дойдоха за Томас часове преди зазоряване.
	Рандал, доктор Левит и Рамирес. Тримата мускетари. Въпреки че бе сънен и уморен, Томас знаеше, че щом тримата идват заедно, нещо лошо се е случило. Или предстои да се случи. Скочи на крака веднага щом го събудиха.
	— Какво става? — попита.
	— Защо ми се струва, че знаеш много добре какво става — отвърна с висок и рязък глас Рандал. — И тъкмо затова идваш с нас, още сега. Нуждаем се от твоята помощ.
	Томас понечи да попита нещо, но доктор Левит го прекъсна:
	— Хайде, Томас. Всичко ще бъде наред. Само прави каквото ти казват.
	— И побързай — добави Рамирес. Томас за първи път чу гласа му тази вечер.
	Тримата го поведоха по коридорите, като от време на време, на завои или пред кабинките на асансьори, го хващаха за ръката, сякаш се нуждаеше от насочване. Не се държаха грубо и очевидно бързаха.
	Спряха, когато стигнаха пред масивна бронирана врата.
	Рамирес опря палец в стъкленото табло и произнесе името си. Вратата се отвори. Рандал побутна Томас да влиза.
	Томас искаше да получи обяснения, но реши, че ще е по-добре да мълчи. Рандал се държеше по-мило, отколкото в нощта, когато ги отведоха до ямата на побърканяците, затова не желаеше да го дразни. Намираше се на ново и непознато място — предполагаше, че това е някакъв контролен център на отдела за безопасност. По стените бяха накачени големи монитори, на които се виждаше всичко — от болнични стаи, до участъци от незавършения лабиринт. Странно, но картините от лабиринта се поклащаха, сякаш камерите са били монтирани на гърбовете на ядосани котки. В центъра на помещението се издигаше масивен пулт, върху който имаше още монитори и табла, а пред него бяха поставени няколко стола. Двама пазачи седяха там, втренчили очи в екрана вдясно.
	Томас проследи погледа им и дъхът му секна. Видя Миньо, в малка стая, завързан за стол — въжетата се впиваха в кожата му, — с окървавено и подпухнало лице. Гледаше право в камерата, но явно не знаеше за съществуването й, защото лицето му не трепваше. Томас не можеше да не се възхити на невъзмутимото му поведение. И същевременно да не съжали приятеля си. Очевидно Миньо се бе опитал да избяга и го бяха хванали.
	— Неприятно ми е да го кажа — поде Рандал, — но изглежда, че твоето приятелче не си е взело урок от предишния опит да излезе навън. Предполагам, че сме били твърде меки. Сега нямаме друг избор, освен да се поправим. Съгласен ли си?
	Томас не откъсваше очи от Миньо, който гледаше право в него. Възможно ли бе да са поставили двупосочна камера? Томас внезапно се почувства смутен.
	— Точно сега мълчанието не е най-добрата политика — обади се доктор Левит. — Сядай и да поговорим. Хора като Миньо и Гали — хора, които смятат, че стоят над опитите ни да помогнем на човечеството — трябва да бъдат държани изкъсо. Надявам се, че поне ти ще научиш нещо от тази сцена.
	Рамирес сложи ръка на рамото на Томас и го побутна към един от свободните столове.
	— Свободни сте — нареди Рандал.
	В първия миг Томас не разбра какво има предвид, но после съобрази, че говори на двамата охранители, които се надигнаха.
	Рамирес седна на стола вляво от Томас, доктор Левит се настани отдясно. Рандал застана между пулта и мониторите и скръсти ръце, сякаш се готвеше да изнесе лекция.
	— Томас — поде той, — да си говорим честно. Нали знаеш, че ви наблюдавахме, когато ти и приятелите ти се събирахте нощем? Може да си млад, но едва ли си толкова глупав да мислиш, че можете да се измъкнете от нас.
	Томас понечи да отговори, но не посмя. За съжаление, бе се надявал, че поне ги е надхитрил. Не знаеше защо са им позволявали да се събират, но като гледаше сега назад във времето, осъзна, че е допуснал да приеме желаното за действително. Той кимна.
	Рандал опря ръце на пулта и се наведе към Томас.
	— Слушай — продължи той. — Не сме се събрали тук да те наказваме за грешките на Миньо. В края на краищата видяхме, че се опитахте да го разубедите. Но има някои ценни уроци, които могат да се извлекат от тази случка, и смятаме да се възползваме от създаденото положение.
	Томас нямаше търпение да разбере накъде бие Рандал.
	— Сега ще седиш с нас и ще гледаш, докато даваме на Миньо един урок. Трябва ни свидетел, това е истината. Някой, който да разкаже на останалите. Не може да позволим нещо подобно да се случи отново. Искаме другите да осъзнаят, че действията им имат последици.
	— Какво ще му направите? — почти извика Томас и погледна изплашено своя приятел.
	Рандал трепна от внезапната му реакция, но после продължи, сякаш не бе чул въпроса му.
	— Когато приключим, ще доведем Тереза, за да й покажем и на нея. Същото ще направим и с Арис и Рейчъл в контролната зала на група Б.‍ Но искаме да си сам, докато гледаш, без присъствието и утехата от близостта на твоите приятели.
	— Това ще е голяма крачка в нова посока — добави доктор Левит. — Остават само година-две до Лабиринтните изпитания, ако се съди по сегашния ви напредък. — Той посочи с ръка стаята. — Ще идваш доста често тук, след като пуснем първите опитни екземпляри в лабиринта. Така че го приеми като обучение. Ясен ли съм?
	Томас мълчеше. Понякога се държаха толкова снизходително с него.
	— Томас! Ясен ли съм?
	Внезапно Томас почувства толкова силен гняв, че едва успя да се овладее — беше като остър недостиг на въздух.
	— Пределно ясен — отвърна той.
	Рандал посочи един друг монитор, където не се виждаше Миньо. Там имаше овален контейнер, с панти от едната страна и тънка пролука от другата. Приличаше на ковчег, но за някой много охранен извънземен.
	— Какво е това? — попита Томас, надушвайки поредната клопка. Ала междувременно в него надви любопитството.
	— Това е пашкул, Томас — отвърна Рандал. — Пашкул на биомеханично същество, което разработихме с помощта на военните. За момента сме го кръстили скръбник. Все още е в доста ранен стадий на разработка, макар че напоследък можем да се похвалим с доста голям напредък. Мисля, че сме само на две или три модификации от създаването на перфектното лабиринтно чудовище.
	Томас бе толкова изумен от чутото, че можеше да си представи какъв глупав израз се е изписал на лицето му. Затвори уста и премигна няколко пъти.
	— Е, какво очакваш да се случи сега? — попита Рандал.
	— Аз… аз не… да очаквам ли? — Не знаеше какво повече да каже. — За какво изобщо говорите? Биомеханично същество. Чудовище в лабиринта? Как го нарекохте? Скръбник?
	— Скоро ще узнаеш всички подробности — обади се Рамирес. — Честно казано, не смятахме да споделяме тази информация с теб още известно време, но след като възникна удобен случай… Като човек, работил от самото начало в екипа за усъвършенстване на живи оръжия, ще ти призная, че това, което виждаш, е истинско постижение.
	— Накратко — добави Рандал, — ако искаме да разберем как функционират мозъците на мунитата, въпреки че са поразени от изблика, трябва да сме в състояние да стимулираме всякакъв вид чувства и мозъчна активност, каквито се срещат при нормалните хора. Започнем ли веднъж Лабиринтните изпитания, тези създания ще ни бъдат незаменими помощници. Трябва да видиш докладите на психоекипа. Много са интересни.
	Томас разтърси глава. Имаше чувството, че над него е преминала тъмна сянка. Че нещо е изсмукало живота от въздуха и въздуха от гърдите му. Всичко, което му казваха тези хора, всяка тяхна дума го караше да се чувства все по-зле.
	— Да приключваме с това — рече Рандал. Той посегна и натисна нещо. — Давай, Алис. Отвори контейнера.
	Процепът в единия край на пашкула започна да се разширява. При отварянето отвътре бликна пара и за известно време закри гледката. Помещението се изпълни с гъста, мътнобяла мъгла. Томас погледна към монитора, на който се виждаше Миньо. Момчето най-сетне бе откъснало поглед от камерата и сега гледаше някъде вдясно. По пода от тази страна се плъзгаха мъгливи повлекла.
	Томас се надигна и усети, че кожата му е покрита със студена пот.
	Миньо бе в едно и също помещение с пашкула.


>	27.

	__226.11.14/5:52__
	— Спрете! — извика Томас. — Спрете това… нещо! — Въображението му се беше развихрило, опитвайки се да си представи ужасните неща, на които бе способно чудовището. — Разбрах урока, ясно?
	— Сядай! — кресна му Рандал, улови го за раменете и го притисна на стола. Томас не бе забелязал кога се е приближил до него.
	Рандал бе обърнал гръб на монитора.
	— Ако не реагираме на това, което ни заплашва — продължи той, — как изобщо ще контролираме този експеримент? Ако позволим на хората да избягат — дори да се опитат — без никакви последствия, какво послание ще пратим на останалите? Миньо сам избра този път. Сега събитията ще се развият така, както трябва.
	— Моля ви — прошепна Томас, усещайки, че губи сили за съпротива.
	Миньо — твърдият, непреклонен, решителен Миньо изглеждаше толкова изплашен, колкото Томас не го бе виждал никога. Сега вече цялото му внимание бе насочено към контейнера. Мъглата се бе разсеяла достатъчно, за да се вижда добре контейнерът, чиито две половини бяха зейнали настрани. Томас гледаше втрещен онова, което изпълзя отвътре.
	Не би могъл да си представи и малко от това, което видя. Беше невъзможно да се определи формата му, съществото бе лигаво и лъщящо, косми покриваха отделни участъци от повърхността му. Но имаше и метал — проблясваха стоманени израстъци, над аморфната маса стърчаха острозъби колела. Ужасното създание се прекатури през ръба на контейнера и се строполи на пода, разкривайки подобно на гигантски червей тяло с размерите на дребна крава. Цялата тази гледка го накара да се разтрепери неудържимо. Той погледна към Миньо и видя, че момчето се дърпа в отчаяно усилие да се освободи от ремъците и вероятно крещи с цяло гърло, макар да не се чуваше никакъв звук. Мъглата бе стигнала до него. Тя се поклащаше наоколо и бавно се издигаше към тавана.
	Томас изгуби присъствие на духа.
	— Спрете това нещо! — извика той и се изправи отново. Рамирес се озова мигом до него и го бутна на стола. — Не може да постъпва така с него!
	Рандал погледна през рамо към монитора с Миньо, сетне извърна умореното си лице към Томас.
	— Нямаме друг избор — произнесе лаконично той.
	„Тереза! — повика Томас мислено. — Трябва да направиш нещо. Завързали са Миньо за един стол и… едно чудовище, едно ужасно чудовище се готви да го нападне!“
	Думите ечаха в главата му, сякаш стигаха някаква невидима преграда и се отразяваха от нея, връщайки се назад.
	„Разбира се — помисли си той. — ЗЛО знаят как да изключат тази функция. Те могат да правят каквото си пожелаят.“
	Миньо продължаваше да се бори и да крещи. Успя да премести стола си и го изтика назад, докато опря в стената, колкото се може по-далече от скръбника. На левия екран изплува нещо, белезникав мехур с шипове, които стържеха по пода. Съществото спря точно пред Миньо. Металните шипове се прибраха в кожата и то смали размера си, сякаш изпускаше въздух.
	Томас бе завладян от безмерно отчаяние. Един от приятелите му бе изправен пред страшна опасност — може би дори смърт.
	— Рандал! — поде той отново с умоляващ глас. — Чуй ме! Моля те, просто… спри това нещо. Моля те… чуй ме! Изслушай ме и направи нещо. Умолявам те!
	Част от съществото се надигаше, на мястото, където бяха шиповете, сега се показаха метални израстъци. Бяха масивни, с прикачени към тях смъртоносни инструменти — остриета, триони и челюсти, които се отваряха и затваряха. Томас Гледаше, облян в сълзи, докато оръжията бавно доближаваха Миньо. Опита малко по-спокоен подход: пое си въздух и отново заговори:
	— Рандал, моля те. Миньо е твърде ценен, за да му причините това. Ако не спреш чудовището, повече няма да работя с вас. Няма да ви помагам за каквото и да било. Не ме е грижа какво ще направите с мен.
	Съществото се бе изправило на задните си крака и сега се извисяваше почти на метър над Миньо. Металните му ръце обгърнаха момчето, притиснаха го към стената зад него.
	— Рандал! — Томас все още успяваше да запази спокойствие. — Попитай доктор Пейдж. Попитай психоекипа. Попитай председателя. Те имат нужда от мен, нуждаят се и от Миньо. В това момче се крие твърде голям потенциал, за да го прахосате по този начин.
	Чудовището доближи едно въртящо се стоманено колело към лицето на Миньо, който бе опрял глава в стената с разкривено от ужас лице.
	— Последен шанс! — изкрещя Томас. — Ако той умре, аз също… — Млъкна, забелязал, че Рандал натиска отново същото копче.
	— Пауза — нареди той припряно, сякаш усетил, че леко е прекалил, че е стигнал твърде далече.
	Съществото застина. Томас изпусна рязко и силно въздух. Отпусна се назад и скри лицето си в длани. Трябваше да положи всички усилия, за да не избухне в сълзи.
	— Погледни го, моля те — рече Рандал. — Погледни.
	Томас вдигна глава и втренчи поглед в екрана.
	— Виждаш ли? — попита Рандал. Той също гледаше Миньо. Чудовището бе обгърнало момчето като гигантска завивка. — Не ти ли казах, че почти успяхме? Че създадохме най-великия войник на всички времена?
	Томас виждаше само лицето на своя приятел, на човек, изправен на ръба, изгубил връзка с реалността.
	— Мисля, че ще бъде излишно да го казвам — продължи Рандал с глас, в който се долавяше възторг от тяхното творение. — Не бива никога да забравяш това, което видя днес. Искам да разбереш колко силни и опасни са тези създания. Движещата сила на твоето състрадание може да се окаже едно от големите парчета на нашия пъзел.
	Томас осъзна, че с мъка следи думите му. Не смееше да откъсне поглед от мокрото от пот и сълзи лице на Миньо. Макар въртящото се острие да бе спряло на сантиметри от лицето му, то продължаваше да присвятква заплашително. Томас не смееше да си поеме дъх. Знаеше, че е нужна само една дума от Рандал и Миньо ще изгуби живота си.
	Рандал натисна вълшебното копче и произнесе:
	— Добре, повикайте го обратно.
	След броени секунди скръбникът прибра металните си израстъци, разплу се на пода като огромна медуза, сетне се сви на кълбо, извади шиповете и се изтърколи вън от обсега на монитора. Томас погледна към съседния екран и го видя да се появява там, търкаляйки се към контейнера. Когато стигна до него, съществото прибра шиповете и се претърколи вътре. Контейнерът се затвори, изпускайки нова порция мъгла, и в помещението се възцари покой.
	Томас погледна към Миньо. Надяваше се да зърне на лицето му първите следи от възвръщащия се бунтовнически дух.
	Но не и този път.
	Главата на Миньо бе клюмнала, тялото му се разтърсваше от ридания. Томас преглътна мъчително. Все още не можеше да възприеме докрай видяното преди малко.
	— Да те връщаме в стаята — рече Рандал. — Още трима души трябва да видят това, което ти показахме. На твое място щях да си запиша всичко важно, което научи днес.
	— Чакайте… какво? — заекна объркано Томас.
	Рандал го игнорира.
	— Нали си даваш сметка, че никога не бихме допуснали чудовището да нарани Миньо, още по-малко да го убие. Мислех, че си достатъчно умен, за да се досетиш. Искаме само всички вие да получите един важен урок — правилата трябва да се спазват. Да се излиза навън, още повече да се напуска комплекса на ЗЛО… сега вече знаеш последствията.
	— Но… — Томас бе твърде объркан, за да може да завърши въпроса.
	— Томас, не бива да се безпокоиш от реакцията си днес — заговори доктор Левит. — Беше доста близо до това, което очаквахме, и ние не пропуснахме да отбележим с каква страст и сила защитаваше своя приятел. Да знаеш само колко работа по анализа на случката очаква сега психоекипа. Колко данни има за преработка.
	Томас най-сетне започна да схваща какво му говори докторът.
	— Какво искахте да кажете с това, че ще покажете представлението на още трима? — посочи той мониторите над тях. — Това е запис, така ли? — Следващата половин секунда сякаш се разтегли до безкрай. „Моля ви, моля ви — повтаряше си той. — Кажете ми, че е било запис“.
	— Съжалявам, но отговорът е не — отвърна Рандал. — По-ефективно ще е, ако Миньо го преживее още три пъти. — Той въздъхна. — На толкова много нива, Томас.


>	28.

	__228.04.03/7:00__
	Томас се пресегна, натисна копчето за изключване на алармата и отпусна ръка покрай леглото. Мразеше да става рано след среднощни срещи в склада и вероятно ненавиждаше тази аларма повече от къща, пълна с побърканяци. _Гладни_ побърканяци.
	Но пък страшно обичаше десетте минути, които деляха първото натискане на копчето от повторната аларма. Беше като малък бонус всяка сутрин.
	Сви се на топка, доволен поне за кратко. Не беше виждал Миньо от близо година, макар да знаеше, че е оцелял след наказанието със скръбника. Е, поне физически. Алби казваше, че душевно и емоционално… Миньо сега бил различен. Не мърморел непрестанно, нито бил онази луда глава и със сигурност повече не споменавал думата „бягство“. Времето несъмнено лекува много рани, но при Миньо, по думите на Алби, вероятно щяха да минат двайсет години, преди да се възстанови напълно.
	Другите членове на тяхната малка група се срещаха веднъж седмично. Всички, освен Миньо. Не беше се появявал нито веднъж след онзи злощастен ден и Нют каза, че дори не искал да чуе за това. Почти не приличал на човека, когото помнели. Това натъжаваше Томас. Той наистина харесваше Миньо и му се струваше, че животът не бе постъпил честно с него.
	Ала кой може да го вини, че се държи по този начин след ужаса, на който бе подложен от ЗЛО — наричан от тях наказание?
	Томас наистина се надяваше един ден да открият лек за изблика. Но ЗЛО се отнасяха с тях като с опитни зайчета — понякога това превръщаше тъгата му в гняв. Случваше се дори да коленичи до леглото и да започне да блъска с юмруци матрака, докато накрая се свлече от изтощение. Нямаше търпение цялото това изпитание да приключи и бе готов да даде всичко от себе си, за да стане колкото се може по-бързо. Доктор Пейдж все повтаряше, че разполагат с предостатъчно събрана информация. Може би — само може би — краят бе близо, независимо колко далече изглеждаше на хоризонта.
	Двамата с Тереза почти бяха привършили работата си в лабиринта и изоставаха съвсем малко от темпото на група Б, доколкото поне ги информираха. Томас нямаше друга възможност, освен да приема думите им за истина. ЗЛО продължаваше да го държи изолиран от Тереза, затова разчиташе на слуховете, дочути от Алби, Нют и неговия най-достоверен източник Чък. Мозъкът на това хлапе бе като сюнгер, попиващ всеки коментар или случайно подхвърлена дума. Вярно е, че се отнасяха малко пренебрежително към него, но когато Чък заговореше, хората го слушаха.
	Внезапната какофония от дразнещи звуци оповести, че десетте минути на Томас са изтекли. Мразеше този момент повече и от слънчевите изригвания.
	Точно навреме се появи и доктор Пейдж със закуската. От колко дълго познаваше тази жена? Повече, отколкото майка си, със сигурност. Години. Но днес успя да долови нещо по-различно в поведението й, в усмивката. В умните, добри очи като че се четеше болка.
	Щеше му се да я попита какво не е наред, но отношенията им така и не успяха да се подобрят до такава степен след случката с Миньо. Въпреки това обаче от всички хора, с които работеше, винаги най-много бе харесвал доктор Пейдж и той полагаше непрестанни усилия да не позволи помежду им да се вдигне стена. И ако в началото бе имало такава, несъмнено мазилката, която я крепеше, не беше от най-здравите.
	— Как сме днес? — попита тя, след като постави таблата със закуската на бюрото. — Ще поработим, нали?
	Томас кимна и седна да хапне. Обикновено разговаряха по малко за тестовете, за уроците му и за напредъка на лабиринтите. Но преди още Томас да посегне към пържените яйца, доктор Пейдж се отправи към вратата. Отвори я и се готвеше да излезе навън, когато той я повика.
	— Доктор Пейдж? Може ли да се върнете за минутка?
	Тя спря и тежко въздъхна. Но затвори вратата, прекоси стаята и седна на стола. Погледна го с тъжни очи.
	Томас не можеше да сдържи любопитството си.
	— Нямаше да ви попитам — поде той, — но… случило ли се е нещо? — Веднага щом зададе въпроса, почувства страх. Ами ако някой от приятелите му е умрял? Не и Тереза, със сигурност. Определено щеше да усети липсата й или последните й мигове. Но трябваше да разбере какво става.
	— Томас… — поде доктор Пейдж. Огледа стаята сякаш търсеше подходящите думи между тези четири стени. — Много сме близо до пращане на първите опитни екземпляри в лабиринтите. — Усмихна се, но очите й останаха тъжни. — Всъщност, ти би трябвало да си наясно. Как върви работата ти там?
	Говореше за съвместната им дейност с Тереза в пещерата.
	— Всичко е наред. Много се забавляваме. Не зная…
	— Не ми звучиш много ентусиазирано.
	— Просто ми е трудно да свикна с някои неща. Има тайни, информация, която ни спестяват. Чудя се дали е редно да постъпват така. А и някои от хората биха могли да са по-мили. Например Рандал. Или Рамирес. Доктор Левит дори. — Беше му приятно да сподели с нея нещата, които го измъчваха.
	Тя кръстоса крака и го погледна загрижено.
	— Томас, не зная дали ми вярваш, но аз самата се боря с подобни проблеми. Бих могла да ти поднеса извинения, но сигурно не това искаш да чуеш.
	Томас поклати глава.
	— Дори само това, че наричате децата „опитни екземпляри“. Та ние сме хора, не лабораторни мишки. — Гласът му бе придобил твърдост, но доктор Пейдж оставаше спокойна и кимаше, сякаш го разбира напълно.
	— Мисля, че всичко се свежда до две неща — рече тя. — Първо, въпреки че всичко, което вършим в момента, е свързано с предстоящите Лабиринтни изпитания, това не означава, че психолозите биха пропуснали и най-малката възможност да изследват модела на гибелната зона. Всяка секунда на всеки ден има значение, сигурна съм, че го разбираш. Даваш ли си сметка, че само за времето, в което разговаряме тази сутрин, огромен брой нещастници са се заразили с изблика? И колко от тях са умрели?
	— Значи според вас решението е… да стоварите всичко на децата? — попита Томас, макар да разбираше колко е глупаво да се изрази така. Тези хора ги бяха спасили от сигурна смърт.
	За миг на лицето на доктор Пейдж се изписа гняв.
	— Това е безмилостен, страшен вирус и с него, Томас, трябва да се действа безмилостно. Бих искала за малко да забравиш трудностите, които понесе досега. Нямаш представа… — Тя млъкна и той видя, че съжалява, задето разговорът е тръгнал в тази посока. — Съжалявам. Наистина… съжалявам. Понякога е толкова трудно да се говори за истината.
	Тя се изправи с навлажнени очи. Изглежда, бе почти готова да сподели нещо, но после се обърна и напусна стаята, затваряйки тихо вратата след себе си.


>	29.

	__228.04.03/8:04__
	Томас бе засегнал болезнено място. Беше я накарал да разговаря по-искрено от друг път и не смяташе да изпуска тази възможност, независимо колко изненадан бе от този внезапен изблик на чувства. После стана и хукна след нея.
	Тя крачеше забързано по коридора, почти подтичваше, и се наложи да напрегне усилия, за да я застигне. Улови я за ръката и я спря. Тя се дръпна рязко, отстъпи назад и се опря в стената. Дишайки тежко, му отправи поглед, който почти граничеше с отвращение. В очите й отново блесна гняв. Но бързо се стопи и тя пак стана добре познатата доктор Пейдж. Милата, внимателна доктор Пейдж. Ала зърнал тъгата на лицето й, Томас почти бе готов да се извини и да се прибере обратно в стаята.
	— Какво става? — попита вместо това. — Защо не ми казвате? — Тя поклати глава и той продължи: — Всеки ден слизам долу и се старая да завърша този проклет ваш лабиринт. Не искам да прозвучи сякаш се оплаквам — просто си върша работата. Скъсвам си задника, същото прави и Тереза. И двамата знаем какво е заложено на карта.
	Доктор Пейдж кимна.
	— Така е. Прав си. Съжалявам.
	— Но точно за това говорех. Ние пораснахме и трябва да се отнасяте с нас като с възрастни. Не като с малки деца или с опитни мишки в клетка, не и като с идиоти. Ние всички искаме едно и също. Защо не гледате на нас като на колеги… вместо като _екземпляри_? Миньо, Алби, Нют… всички, които познавам тук, ще ви съдействат с далеч по-голям ентусиазъм, ако проявите поне малко уважение.
	Доктор Пейдж видимо бе успяла да се съвземе. Тя се изправи пред него, сериозна и мрачна, скръстила ръце и втренчила очи в Томас.
	— Изслушай ме. Одеве в стаята ти казах, че всичко се свежда до две неща. Първо, някои от тези случки, за които твърдиш, че са ти оставили неприятно впечатление, защото към теб и другите са проявили твърдост, са всъщност подготвени от психоекипа. Има различни начини да се стимулира поведенческа реакция в мозъка, преди да започнем големите изпитания в лабиринтите. Ясно?
	Не, не беше ясно. Томас не хареса това, което чу, но поне беше някакво обяснение.
	— Добре де. А кое е второто?
	— Томас, те умеят да оцеляват. Зная, че сте млади — твърде млади, — но несъмнено помните ужасното състояние, в което е светът, след като вирусът се разпространи и остави след себе си огромни поражения. Неща, които не биваше да…
	Тя млъкна и трепването на лицето й подсказа на Томас, че е била на път да издаде нещо, което не е трябвало.
	— Исках да кажа… светът се превърна в сцена на ужаси, смърт и безумие. По законите на природата… на еволюцията… всеки, който оцелее след първата вълна на разруха, трябва да е укрепнал. Да е по-твърд от нормалното. Това помага на хората да оцелеят. А слабите… те или измират веднага, или скоро след това.
	Томас бе малко изненадан от този поток от думи и не знаеше какво да каже.
	— И, да — продължи тя. — Повечето от работещите тук не са най-милите, които си срещал. Нямат нито време, нито намерение да се безпокоят за подобни неща. Разбираш ли? Виждали са докъде е пропаднал светът отвън и са готови на всичко, за да открият лек и да преустановят тези ужаси. Не ти остава друго, освен да го приемеш.
	— Добре — кимна Томас, разчувстван от думите й, които сякаш го бяха лишили от всякакви аргументи.
	— А сега се прибирай и се захващай за работа — завърши доктор Пейдж. В крайчеца на устата й се появи нещо като наченка на усмивка, което вероятно щеше да е най-многото, на което би се надявал тази сутрин.
	— Слушам — изпъна се той със сериозен вид и се прибра в стаята.
	Томас крачеше по коридорите на лабиринта, горд от това, което бяха направили през последните няколко месеца. Не можеше да се похвали с участие в строежа на тези величествени стени — напукан, сивкав камък, бръшлян, който пълзеше във всички посоки като вени на сложна кръвоносна система в невероятни мащаби. Особено го впечатляваше напредничавата технология, използвана за движението на стените, за променящата се конфигурация на самия лабиринт. Беше невероятно дори само да го гледаш, още повече, Когато не знаеш как точно става на чисто механично ниво — инженерите не бяха сред най-дружелюбните хора и бяха твърде заети, за да споделят каквато и да било информация.
	Но толкова много от фините детайли наоколо — дребните неща, които караха това място да изглежда истинско и реално — бяха дело на Тереза и Томас.
	Беше се замислил за всичко това, когато сви зад един ъгъл и пое по дълъг коридор на лабиринта. Дори лекарите, психоекипът и техниците от ЗЛО бяха останали изненадани от ползите, които успяха да извлекат от телепатичните им умения. Томас и Тереза не само общуваха чрез мисли, но бяха много добри в това да долавят чувствата на останалите, да предугаждат намеренията им, да разбират неща, които не биха могли да се изрекат с думи. Ала никой не му вярваше, когато се опитваше да го обясни, и постепенно той бе спрял да говори за това.
	„Стигна ли вече?“ — попита Тереза от контролния център.
	„Дай ми само секунда — отвърна той. — Тъкмо се наслаждавах на крайния резултат.“
	Погледна към яркото синьо небе, към слънцето, което вече надничаше над стената вляво. Това небе им бе отнело дълги дни на мъчителни усилия, за да бъде доведено до идеално състояние, но сега, когато му се любуваше, когато се уверяваше за последен път, че е съвсем като истинско — той бе готов да забрави всички трудности, през които бяха преминали.
	Отзад долетя тропот на метални крачета и той знаеше какво е това. Бръмбарите остриета, с монтирани в тях камери, сновяха из целия комплекс, готови да запишат всяка една случка или събитие по време на изпитанията. Томас не смяташе да обърне внимание на дребната машинка, ала тя скочи на крака му и започна да се катери нагоре.
	— Ах! — извика той, наведе се и се опита да се отърве от металното насекомо. Сетне се завъртя в кръг, размахвайки ръце, докато бръмбарът пълзеше под дрехите му, драскайки с острите си крачета кожата. Стигна шията и там се закрепи здраво.
	„Та какво казваше? — попита Тереза. Той долови в думите й леко злорадство. — Много хубав танц изигра преди малко. Не се тревожи, записах всичко и ще го покажа на Нют и на останалите, когато се съберем.“
	— Не е смешно! — извика той на глас. Бръмбарът острие завираше главата си в ухото му, на едно особено болезнено място. Томас най-сетне успя да улови металното телце и го запокити настрани. Насекомото се приземи на крачка и изприпка, изчезвайки сред бръшляна вдясно.
	„Печелиш — рече той. — Връщам се.“
	Опита се да не се усмихне, но не успя.
	„Следващия път ще ти пратя скръбник — закани се тя. — Или по-лошо — Рандал.“
	Той се засмя, тя също — един от онези моменти, в които се разбираха без излишни думи.
	„Добре, тук съм“ — обяви той. Беше стигнал дъното на коридора, където имаше отвесна стена и черен под на пет-шест метра под него. Това бе едно от странните места в лабиринта, където системата за оптична илюзия все още не бе монтирана, и човек започваше да си мисли, че се е побъркал. Когато погледна нагоре, видя нормално небе. Ала като сведе поглед през ръба, виждаше само черния под, водещ до черна стена — края на лабиринтната пещера. А точно отпред небето и стената не се допираха — границата между тях подскачаше, смесваше се и се разделяше, размиваше се и трептеше. От всичко това му се завиваше свят и му прилошаваше.
	„Виждаш ли бърлогата на скръбниците?“ — попита Тереза.
	Той затвори очи, за да успокои неприятното усещане в стомаха си, сетне погледна отново. Някъде в средата на този безумен калейдоскоп от илюзия и реалност бе монтирана колона, която се издигаше над пода, със зеещ кръг отгоре. Това бе отворът, през който скръбниците щяха да влизат и да напускат лабиринта.
	„Виждам го — отвърна той на Тереза. — Но непрестанно се скрива и подава от илюзията. Ако го гледам още малко, ще взема да повърна.“
	„Кажи ми, когато изчезне напълно“ — нареди тя без капчица състрадание.
	Той се загледа нататък, примижал с очи, надявайки се, че поне това ще помогне да овладее усещането за гадене. Изображението пред него заблещука, изгуби фокус, подскочи и отново засия. Но скоро колоната с входа на скръбниците изчезна напълно и пред него отново се ширна илюзията за синьо небе. Сега вече, вместо да му се гади, започна да му се вие свят, почти сякаш пропадаше в бездна. Той неволно отстъпи назад.
	„Получи се! — извика мислено. — Получи се и е перфектно!“
	Тя нададе радостен възглас, нещо, което долови дълбоко в костите си. От месец работеха над тази секция от комплекса, но досега не бяха стигали толкова напред.
	„Добра работа — кимна той. — Наистина. Какво ще правят тези хора без нас?“
	„Щяха да изгубят поне още няколко години.“
	Томас зарея поглед към небесната шир, впечатлен от това колко истинска изглежда. Сякаш коридорът на лабиринта завършваше с пропаст в края на света, в края на съществуването.
	„Чудя се кой ли ще е първият, който ще види скръбник — рече той. — И дали ще напълни гащи? Искаш ли да се обзаложим?“
	Остана изненадан от сериозния тон, с който му отговори Тереза. И още повече от думите й:
	„А кой ще е първият, който ще умре?“
	„Няма да позволят да се стигне дотам — заяви Томас. — Няма начин.“
	Тереза прекъсна връзката, без да отговори.


>	30.

	__229.06.12/10:03__
	Томас не можеше да повярва, че е на една маса с такива хора. Тук бяха всички най-важни личности, които познаваше или за които бе чувал, а и много други. Психолози, лекари, техници. Рандал, Рамирес и доктор Левит. Доктор Пейдж, до нея бе Тереза. Председателят Кевин Андерсън се бе разположил начело на масата, Кати Маквой седеше до него. В помещението имаше само още двама младежи — Арис и Рейчъл. Но макар да не се бе срещал с тях, Томас знаеше кои са.
	„Ще ни позволят ли да се запознаем отблизо с тях?“ — попита го мислено Тереза.
	Вместо отговор Томас й прати мисления еквивалент на повдигане на рамене.
	„Тъкмо си мислех, че ни предстои нещо като последно изпитание. Може би се надяват, че двете групи ще се справят по-добре, ако се опитат да… се съревновават помежду си. Може би дори са измислили награда. Доживотен запас от фланели с надпис ЗЛО!“
	Томас неволно се изкиска.
	Председателят се покашля многозначително, за да оповести началото на срещата.
	— Бих искал да посрещна с добре дошли нашите водещи кандидати на първата им среща с комитета, важна стъпка към тяхното по-нататъшно развитие. Томас, Тереза, Арис, Рейчъл… ние наистина се гордеем с вас. Работата, която свършихте по време на изграждането на лабиринтите, беше феноменална. Просто феноменална. В началото на проекта смятахме, че ще бъдете само помощни колела, но се оказа, че грешим. Поздравления. — Той ги дари с широка усмивка, но Томас виждаше ясно, че председателят е под силен стрес.
	Томас погледна към Арис — мургава кожа, кестенява коса, проницателни очи, после към Рейчъл — също мургава, с леко накъдрена коса, усмихната. Нямаше нищо забележително в двамата, ала въпреки това веднага ги хареса. Лицата им бяха миловидни, в тях липсваше самоувереност или мрачна сериозност, каквито би очаквал да види.
	— И така — продължи председателят Андерсън, — изминаха десет години, откакто един велик човек на име Джон Мичъл основа ЗЛО, и ние напреднахме неимоверно в изследванията си, след като започнахме да набираме деца, невъзприемчиви за изблика. Прогресът през онези първи години, разбира се, бе бавен. Опитвахме се да разберем принципите на болестта, подлагахме на безброй изследвания нашите екземпляри, за да се убедим, че наистина притежават имунитет, набирахме информация за вируса и как взаимодейства той с вашите тела и мозъци. Бавно и постепенно. Не минаваше и година, без да отбележим някакъв значителен напредък, и бих казал, че сега нещата са много по-добре, отколкото някога сме се надявали.
	„Десет години“ — помисли си Томас. Изглеждаше му много време. И те очевидно не бяха близо до разрешаването на проблема, инак нямаше да полагат огромни усилия, за да построят лабиринтите.
	— Томас? — повика го председателят. — Виждам, че на лицето ти е изписано съмнение. — Той му отправи още една престорена усмивка.
	— Ами… аа… — Томас се намести на стола. — Не, аз просто… бях учуден колко отдавна работите над този проект. Не зная. Помислих си, че вероятно нещата не са чак толкова добре.
	Андерсън кимна, стиснал устни, сякаш неволно се бе съгласил със забележката му.
	— Доктор Левит, бихте ли отговорили?
	Гологлавият мъж кимна ентусиазирано.
	— Трябва да четеш внимателно историята, синко. Провери дали има и един вирус през последните няколко столетия, за който да е било открито лечение за по-малко от няколко десетки години. Като се започне от грипния вирус и се стигне до ебола и СПИН, както и за ранните стадии на определени типове злокачествени заболявания. А тези хора не са живели в полуразрушен свят със скитащи из него банди от побърканяци. Истината е, че ние имахме търпението и упоритостта да работим над проблема, следвайки дълговременна стратегия и без да очакваме някакво чудо. Но дори и да са оцелели едва десет процента от населението на Земята по времето, когато открием лек, поне ще спасим човешката раса от изчезване.
	— Ами мунитата? — попита Арис. — Човешката раса нямали да просъществува, ако те оцелеят?
	Доктор Левит се намръщи, сетне, изглежда, се смути от въпроса.
	— Колцина от тях биха оцелели в свят, пълен с побърканяци?
	„Хич не го харесвам“ — рече Тереза.
	„Нито пък аз“.
	— Доктор Левит несъмнено има право — намеси се Андерсън. — Направихме всичко по силите си, за да съберем най-добрите измежду най-добрите, да си осигурим всички необходими ресурси и да се опазим от промените във външния свят. Още от самото начало разполагахме с план за действие при всякакъв развой на събитията и не смятаме да спрем, докато не открием средство, с което да преборим напастта, унищожаваща нашия свят. Едва ли е изненада за кандидатите, които присъстват днес тук, че провеждахме изследвания и изпитания при всяка възникнала възможност. Прав ли съм?
	Томас кимна, макар че беше странно този въпрос да се задава тъкмо на хората, които са били подлагани на тези изпитания и изследвания. Всъщност самото им присъствие тук му се струваше както странно, така и необяснимо. Кой знае, може би това просто бе поредният тест. Една от променливите, за които толкова много обичаха да говорят в ЗЛО.
	— Съвсем скоро предстои да дадем началото на Лабиринтните изпитания — продължи Андерсън. — Вече сме в предстартова подготовка за това. Но прогресът, който осъществихме през последните няколко години за пълно картографиране на гибелните зони… — Той млъкна, в търсене на подходящите думи. — Мисля, че положихме солидни основи чрез множество по-малки тестове и изпитания, които извършихме досега. Все още не сме сигурни, но съществува голяма вероятност да разполагаме с подробно описание на гибелната зона, когато Лабиринтните изпитания приключат. Кой знае? Може би ще успеем да избегнем втория и третия етап. Днес се чувствам оптимист.
	Той млъкна с разсеян поглед, сякаш се опитваше да прозре в недалечното бъдеще, да си представи идеалния край на това, на което бе посветил живота си. Доктор Пейдж използва този момент да изръкопляска. Постепенно и останалите се присъединиха към нея. Скоро цялата зала аплодираше и при този звук Томас неволно се озърна. Чувстваше се малко нелепо.
	Председателят Андерсън вдигна ръце и ръкоплясканията утихнаха.
	— Добре, добре. Благодаря ви за аплодисментите, но те са за всички нас. И за всички участници от групи А и Б.‍ Наистина вярвам, че вече сме на правилния път. — Той се усмихна, поизпъчи гърди и въздъхна. — Добре, време е да се захващаме за работа. Остават ни месец или два — най-много четири — до изпращането на първите хора в лабиринтите. — Още една от онези драматични паузи — Томас осъзна, че този човек се нуждае от подобни мигове на признание след десет години упорита работа. А после най-сетне дойде и истинското начало на срещата.


>	31.

	__229.06.12/18:10__
	Тази нощ донесе най-голямата промяна в живота на Томас досега. От този момент нататък Томас и Тереза щяха да бъдат интегрирани напълно с останалите членове на група А, което означаваше, че щяха да споделят с тях хранене, уроци и време за отдих. Явно среднощните измъквания ставаха излишни.
	Разбира се, и този дар бе донякъде помрачен, защото повечето от приятелите на Томас щяха да бъдат пратени в лабиринта с първата група, което означаваше до няколко месеца.
	Не друг, а Рамирес придружи Томас и Тереза за първото им ядене в столовата, където останалите деца се хранеха от години. Когато влязоха в просторното помещение — с метални шублери за храна и продълговати пластмасови маси, — вътре се възцари тишина. Всички погледи бяха насочени към тях.
	— Слушайте — извика Рамирес и гласът му отекна в стените. — Мнозина от вас са чували за Томас и Тереза. От години те се смятат за нашите най-перспективни кандидати.
	„Този човек ще ни издейства смъртна присъда — прошепна Тереза в ума му и гневът й бе силен като електрически импулс. — Защо го прави, за бога?“
	— … Дръжте се добре с тях, защото те работиха много здраво… — продължаваше Рамирес. — Лабиринтните изпитания започват скоро, както вече знаете, и всички ще бъдем много заети. Томас и Тереза са официалната връзка между вас и персонала на ЗЛО, който ще наблюдава подготовката за изпитанията. Съвсем скоро ще изработим разписание за влизане в лабиринтите. А междувременно, искам да се запознаете с Томас и Тереза, да се подготвите физически и душевно за изпитанията и да се порадвате на предстоящите вълнуващи предизвикателства. А сега, връщайте се към храненето.
	Той кимна отсечено, обърна се и напусна столовата, без да каже нито дума на Томас и Тереза.
	„Какъв ненадминат оратор“ — подхвърли подигравателно Тереза.
	Преди Томас да успее да реагира, видя, че към тях се приближават Нют и Алби с грейнали на лицата усмивки.
	— Брей, виж кой е изтеглил късметлийската пръчка — рече Нют и притисна Томас в прегръдката си. Тупна го няколко пъти по гърба и после го пусна. — Странно е да ви виждам тук, без да се налага да се промъкваме потайно. Добре дошли сред обществото.
	Алби беше прегърнал Тереза, после се смениха и той едва не изкара дъха на Томас.
	— Радвам се да те видя, човече — каза момчето. — Чу ли какви глупости дърдорят за вас двамата? Да не се самозабравиш, ей. Да не са те направили председател? Ако е така, тук няма да си спечелиш особена популярност.
	Томас отвори уста да отговори, но някой го блъсна отляво и едва не го събори. Беше Чък.
	— Какво става, дребосък? — попита Томас и разроши косата му, все едно е старият му дядо.
	— Ами тук е голяма скука. Но виж, друго е, когато се измъкна и прескоча при група Б за малко женски ласки.
	Всички избухнаха в смях и Томас не можеше да се спре, докато не видя седналия наблизо Миньо, който явно не смееше да ги приближи. Томас пръв отиде при него.
	— Здрасти, приятел. Да си изкарвал напоследък някого от кожата му?
	Миньо се усмихна, ала на лицето му все така бе изписано покорно изражение. Все пак, изглежда, се бе пооправил след инцидента със скръбника. Личеше си по всичко.
	— Аз съм същински ангел — изтъкна той. — Само понякога си позволявам леки шегички в присъствието на Рандал. Трябва да го видиш — полага усилия да ги хареса и да се засмее. Такъв идиот е.
	Да, Миньо определено се възстановяваше.
	„Том — повика го Тереза — Я погледни надясно. Гали.“
	Томас погледна и скоро забеляза чернокосото момче, което бе струпало всички неприятности на главата на Миньо. Имаше някаква промяна в него и трябваше да изминат няколко секунди, преди Томас да определи каква точно. Носът на момчето бе два пъти по-голям отпреди и съвсем деформиран. Беше като смачкан и залепен на това място патладжан. Гледката не беше от приятните.
	Гали улови погледа на Томас и колкото и да бе странно, го погледна извинително. Но бързо насочи вниманието си към момчетата на неговата маса.
	— Какво е станало с него? — попита Томас.
	— Ето какво — показа му юмрука си Миньо. — Сигурен съм, че пострадахме, защото той плямпа твърде много. А дори вината да не е негова, ще ти призная, че се почувствах по-добре, след като го фраснах.
	Томас очакваше тези думи да са придружени с усмивка или смях, но по лицето на Миньо премина сянка. Той повдигна вежди и поклати глава. Алби, Тереза, Чък и Нют се приближиха към тях.
	— Да идем да ви намерим храна — предложи Алби. — Няма да е на каквато сте свикнали, но ще свърши работа. Сетне ще се съберем някъде да споделим информация и да видим какво ще правим нататък.


	Поне за известно време слънчевите протуберанси и побърканяците щяха да останат забравени. Изминаха няколко седмици и официалният старт на изпитанията наближаваше. Томас слизаше в лабиринтите винаги когато се налагаше и бе свикнал да гледа на тях като на някакво убежище. Най-любима му бе централната зона с нейните открити пространства и малката горичка, която щеше да е място за обитаване и отдих за тези, които пратят там. ЗЛО искаше лагерът да бъде построен от самите опитни екземпляри — ферма, градини, места за живеене, вероятно като поредната подходяща възможност да проучват гибелната зона в период на съзидателност.
	Томас се гордееше със себе си, когато ставаше въпрос за лабиринта, и нерядко се питаше дали и него ще пратят вътре. Беше ужасно любопитен как ще изглежда всичко в новите условия и с всеки ден ставаше все по-нетърпелив кога ще започнат истинските изпитания. Животът на всички се нуждаеше от промяна.
	Ала с наближаване на деня за пращане на първите обитатели той си припомни, че е дал обещание, което трябва да спази. И една нощ реши, че това ще е _нощта_. Макар че сега го допускаха до много по-широк кръг от информация, все още изпитваше известна боязън, докато вървеше по коридорите към бараките на група А.‍ Не беше споделил с никого какво е намислил, защото смяташе, че ще е по-лесно да поиска прошка за толкова дребно провинение, отколкото разрешение да го направи. Повечето хора бяха заети, особено вечер, и се съмняваше, че изобщо ще забележат.
	Нют го чакаше до вратата.
	— Томи, ти наистина дойде! — възкликна той, но вероятно се шегуваше. Томас винаги се притесняваше, че хората гледат на него и на Тереза като на „избраници“, на хора с „определен статут“.
	— Да — каза. — Аз съм човек, който държи на думата си.
	Двамата си стиснаха ръцете и после се отправиха дълбоко към недрата на комплекса на ЗЛО.


>	32.

	__229.10.28/21:04__
	— Вероятно познаваш това място по-добре от мен — рече Томас, докато излизаха зад ъгъла и поемаха по дългия коридор. — С всички тези ваши среднощни разходки.
	— Да, вероятно — съгласи се Нют.
	— Мисля, че открих по-бърз път до бараките на група Б.‍ И с по-малка вероятност да ни заловят охранителите.
	„Всичко наред ли е?“ — попита Томас мислено Тереза. Тя им помагаше, като ги насочваше към местата, където имаше най-малка опасност да бъдат засечени. Беше прегледала камерите за наблюдение по-рано през деня и увери Томас, че ще му помага срещу неговата безкрайна благодарност.
	„Да — увери го тя. — Веднага щом прекосите лабораторията, за която ти казах, ще излезете съвсем на чисто. Там има авариен изход, който стига право до бараките.“
	„Разбрано“ — отвърна той.
	След още няколко завоя стигнаха масивна врата, обозначена като помещение за проучвания и лабораторни изследвания. Едно от местата, до които никога не допускаха Томас.
	„Би трябвало да е отключено — информира го Тереза. Сякаш ги наблюдаваше в реално време. — Не бива да се притесняваш за обратния път. Аз се прибирам в стаята да си легна. Ако някой те задържи или застреля, вината ще е само твоя.“
	Тя прекъсна връзката, преди той да успее да отвърне, но не пропусна да му прати една въображаема целувка, защото знаеше, че така още повече ще го смути.
	— Томи — прошепна Нют. Беше приклекнал до вратата на лабораторията. — Махни тая глуповата физиономия от лицето си и да влизаме.
	Томас не отговори и побутна вратата, сетне бързо пристъпи в стаята, следван от Нют. Веднага щом вратата се затвори, те поеха приведени през лабораторията. Беше обширно помещение, натъпкано с апарати и инструменти, компютри и монитори. Покрай стените в стъклени контейнери се виждаха всякакви странни машинарии, а част от инструментите изглеждаха сякаш взети от подземията за мъчения на Инквизицията — блестящи, сребристи, метални и заострени. Томас и Нют продължаваха да притичват наведени по централния проход между масите.
	— Какво ли вършат тук? — попита шепнешком Нют, но в тишината гласът му отекна като вик.
	Томас подскочи от изненада и се спъна. Нют се препъна в него и двамата тупнаха на пода, след което се заляха от смях. Напрежението започна бързо да ги напуска.
	— Сигурен ли си, че ЗЛО знаят какво правят с теб? — пошегува се Нют, докато се надигаха. — Защото ми приличаш по-скоро на клоун, отколкото на първенец на випуска.
	Томас търсеше подходяща духовитост, с която да отвърне, когато погледът му се натъкна на необичайна гледка. В дъното на помещението, скрита в сенките, се виждаше блещукаща зеленикава маса. Имаше нещо хипнотизиращо във вида й, нещо странно и необяснимо, което не му даваше да отмести поглед.
	Усмивката на Нют бързо се стопи.
	— Това пък какво е? — попита той, загледан в същата посока. Над зеленикавата маса бе увиснала изумрудена мъгла.
	Томас си даваше сметка, че трябва да продължат към бараките на група Б.‍ Но някак си онова нещо в дъното го привличаше неудържимо.
	— Да идем да проверим — предложи той.
	Двамата заобиколиха няколко маси с прибори и компютри и доближиха източника на зловещата светлина. Отблизо Томас откри, че светлината извира от голяма стъклена плоскост, около три на три метра, покриваща като капак масивен контейнер, чиито стени бяха високи до гърдите. Дребни мъгливи повлекла се процеждаха под ръбовете на похлупака и се виеха из сумрачната стая. Томас се наведе над контейнера, който бе обсипан с влажни капки, и погледна към Нют. Лицето на приятеля му бе озарено от фосфоресциращата зеленикава светлина и за миг придоби болнав вид. Томас побърза да прогони тази мисъл.
	— Вероятно не трябваше да идваме тук — рече Нют, докато надзърташе в контейнера. — Това нещо може да е силно радиоактивно. Току-виж утре се събудим с по три пръста и едно око.
	Томас се засмя, ала не можеше да откъсне поглед от вътрешността на контейнера. Под повърхността му мъглата продължаваше да се кълби и вихри. Но в нея имаше нещо. Едва успяваше да различи тъмните му очертания. Имаше чувството, че ако продължава да гледа, рано или късно онова, което е там, ще се покаже.
	— Томи? — повика го Нют. — Да тръгваме, а? От това нещо ме побиват тръпки.
	Томас стоеше като истукан. Отчаяно искаше да разбере…
	Нещо обемисто се размърда в контейнера и се удари с тропот в стената. Томас отскочи назад. Предметът вътре се плъзна покрай стената и отново се изгуби под мъглата. Имаше цвят на човешка кожа, покрита с множество венозни разклонения. Мярна ръка. Определено приличаше на ръка.
	Томас потрепери и косата му настръхна. Погледна към Нют, който го гледаше с разширени от ужас очи.
	— Защо сме още тук? — попита Нют.
	Добър въпрос.
	Понечи да тръгне, ала още нещо се допря до стената на контейнера. Приличаше на торс и навярно принадлежеше на съществото, което държаха вътре. То също имаше вени и нещо като слуз, покриваща кожата. Томас трябваше да положи усилия, за да не избълва съдържанието на стомаха си от тази гледка.
	— Виж, Томи. — Нют се доближи до стъклото и посочи. — То има… от кожата му растат някакви… неща. — Дръпна се рязко от контейнера и поклати глава.
	Ала Томас не можеше да си тръгне, преди да види това, което бе видял и неговият приятел. С внезапен прилив на кураж той се наведе над контейнера и избърса с ръка влажната му повърхност. Върху месестата плът, опряна в стъклото от другата страна, се виждаха няколко големи мехурести израстъци. Приличаха на ракови образувания или на гигантски пришки. И освен ако не го лъжеха очите, Томас можеше да се закълне, че тъкмо от тези образувания извираше призрачната светлина.
	Най-сетне той отстъпи назад и потърка очи. Беше виждал много странни неща през живота си, но това надхвърляше всичко.
	— Какво ли… — Огледа се, сякаш търсеше подходящите думи, — какво беше това?
	— Нямам представа, мамка му — изруга Нют. — Но май ни стига толкова, а? — Няколко мъгливи повлекла се плъзнаха нагоре по ризата му и се извиха около лицето му.
	— Напълно — съгласи се Томас. — Да вървим.
	Току-що бе надзърнал за пореден път зад завесата от тайни на ЗЛО и никак не му се понрави това, което видя. Двамата продължиха през лабораторията, но сега мълчаха, завладени от мрачно настроение. Скоро след това стигнаха аварийния тунел, за който им бе казала Тереза, и през него се добраха до фалшива стена, зад която бяха бараките на група Б.‍ Всеки път, когато Томас си помисляше, че е привикнал с нещата, свързани със ЗЛО, той се натъкваше на нещо като този стъклен контейнер с ужасното чудовище вътре, покрито със светещи тумори, като ембрион в утроба.
	От ЗЛО очевидно не му казваха всичко. Разбира се, че беше така — той не беше наивен идиот. Но понякога му се струваше, че не само крият информация от него, но и го разиграват, както правят с останалите. Сякаш бе поредният опитен екземпляр. Кой знае какви нови ужаси очакваха тези, които щяха да пратят в лабиринта. Скръбниците и съществото, което отглеждаха в контейнера в лабораторията…
	Той въздъхна. Нют бе стигнал до участък от стената, откъдето откачи голям панел. Отзад имаше неосветен килер, а в другия му край — вратата, водеща към бараките. Тя бе отворена и зад нея Томас виждаше подредените край стената легла.
	— Ами ако се изплашат? — прошепна той. — Не ми се ще да ме нападнат едновременно четиресет момичета.
	— Мислех си, че тъкмо за това дойде — подхвърли закачливо Нют. Томас едва различаваше силуета му, но знаеше, че приятелят му се усмихва. Поклати глава и побутна Нют към вратата. Двамата надзърнаха в помещението на група Б.‍ Чуваха се само тихи въздишки и от време на време поскърцване от наместващи се в леглата тела.
	Томас почака, докато очите му привикнат с тъмнината. Още оглеждаше помещението, когато внезапно пред него се появи фигура. Едва не извика от изненада и се дръпна назад. Момичето го последва в мрака на килера.
	— Какво искате? — попита с гневен шепот. — Кои сте вие?
	Томас най-сетне успя да се съвземе от изненадата.
	— Извинявай, че се промъкнахме така. Ние сме от група А.‍ Дойдохме, за да може Нют да се види със сестра си, преди да започнат Лабиринтните изпитания. — Не виждаше лицето на приятеля си, но не би се учудил, ако той сега се подхилкваше, задето се бе изплашил.
	— Можехте да ни предупредите — скара му се момичето. — Преди да се появите като хора с недобри намерения. Как се казвате? Е, всъщност как се казваш ти, за него разбрах, че е Нют. Соня е сред най-добрите ми приятелки.
	— Аз съм Томас.
	— О! — Прозвуча разочаровано. Или обидено. Групата им вероятно бе чувала както за него и Тереза, така и за Арис и Рейчъл. ЗЛО явно нямаха нищо против да разпространяват подобна информация. — Аз съм Миоко. Ще ви заведа при Соня.
	Тя пое през бараката, сянка сред сенки.
	— Дано са на наша страна — прошепна Нют. — Това девойче май здравата те изплаши, а?
	Томас не отговори. Мракът на килера внезапно му се стори заплашителен. Знаеше, че ЗЛО са разделили момчетата от момичетата със съвсем конкретна цел. Вероятно пак бе свързана с въвеждането на променливите на по-късен етап от изпитанията. Но освен това подозираше, че има и много други причини, и неизвестността хич не му се нравеше. Миоко се появи отново, този път придружена от друго момиче. То само заобиколи бързешком Томас и се шмугна в килера при Нют. Двамата се прегърнаха развълнувано.
	— Насам — подкани Миоко и побутна Томас вътре, за да може да затвори вратата на килера. Сетне включи осветлението, което бе ярко като две слънца. Томас замижа и вдигна ръка да засенчи очи.
	Нют плачеше и Томас го знаеше, макар все още да бе заслепен. Чуваше го да хлипа, но звукът бе приглушен, Защото момчето бе скрило лицето си в рамото на сестра си. Томас най-сетне можа да ги разгледа. Лицата и на двамата бяха мокри от сълзи и те се притискаха силно един към друг. Не знаеше колко време бе минало, откакто се бяха виждали за последен път, и дали са имали възможност да поддържат връзка по някакъв начин. Но сърцето му се свиваше, докато ги гледаше.
	— Ела — дръпна го за ръката Миоко. — Да ги оставим за малко…
	— Мразя ги — заговори Нют като не спираше да ридае. Вдигна глава от рамото на сестра си и изтри сълзите с ръкав. — Мразя ги всички до един! Как можаха да ни го причинят? Да ни отвлекат от дома и да ни държат разделени? Не е честно! — той извика последната дума и Миоко трепна и погледна към вратата.
	— Не, не, не — опита се да го успокои Соня. Тя обгърна лицето му с длани и го погледна в очите. — Не говори така. Гледаш на всичко от погрешната страна. Тук сме много по-добре от всички деца навън. Те ни спасиха, голямо братче. Какви щяха да са шансовете ни да оцелеем навън? — Тя отново го притисна в обятията си.
	— Но защо ни държат разделени? — изстена той с такава тъга в гласа, че сърцето на Томас отново се сви болезнено. — Защо са всички тези тестове, изследвания и игри? Мразя ги, независимо какво казваш ти.
	— Един ден всичко ще свърши — прошепна момичето. — Не забравяй, ти не си муни. Един ден ще е безопасно за теб да живееш в открития свят и тогава пак ще бъдем заедно. Съвземи се. Нали си голямото ми братче. Би трябвало ти да ме успокояваш.
	— Обичам те, Лизи — промълви той и стисна ръката й. — Толкова те обичам.
	Тя се усмихна, а Нют поклати глава, сетне отново я притисна в прегръдката си.
	Томас обаче си помисли, че след този сладък миг и двамата ги очакват нови премеждия.


>	33.

	__229.11.12/7:31__
	До началото на изпитанията оставаха броени дни. _Дни. _Напоследък Томас почти не можеше да спи. Двамата с Тереза общуваха всяка нощ телепатично, но по-често само мълчаха, унесени в мислите си. Бяха нещо като необходимото присъствие един за друг, някъде _там_, извор на спокойствие. Освен майка си, която винаги щеше да обича, Тереза му бе станала нещо като най-близка роднина — почти същото, каквото бе Лизи за Нют. Поне доколкото Томас можеше да си представи.
	Последното, което помнеше, преди на сутринта да го събуди потропването, бе как Тереза си тананика. Навярно го правеше неволно, без да забележи. Вибрациите и чувството, придружаващи напева, преминаваха по невидимите канали на връзката им и му помагаха да се унесе в дълбок сън, което инак не му се случваше често.
	Той се надигна сънено и отвори вратата. На прага стоеше доктор Пейдж с напрегнато изражение.
	— Извинявайте. — Томас потърка очи. — Сигурно съм се успал. Но повярвайте, имах нужда от това.
	Напоследък трябваше да работят от сутрин до вечер, за да приключат с последния стадий от подготовката на Лабиринтните изпитания.
	— Няма нищо — успокои го тя. — Председателят иска да се срещне тази сутрин с теб и Тереза. Колкото се може по-скоро. Арис и Рейчъл също ще са там. Спешно е. Облечи се и побързай. Можеш да закусиш след срещата.
	— Томас едва сега видя, че и тя не е имала време да се среше и лицето й е бледо. Той пристъпи смутено от крак на крак.
	— Томас, говоря сериозно! — тросна се тя. — Побързай!
	— Добре, добре. След пет минути ще съм готов.
	— Нека са три.
	— Отведоха го в същата заседателна зала, където преди няколко месеца за пръв път бе видял Арис и Рейчъл. Но тогава помещението бе пълно с хора. Сега тук бяха само трима, освен Томас и другите трима „елитни“ кандидати. Председателят Андерсън, шефът на охраната Рамирес и доктор Пейдж. Те седяха от едната страна на продълговатата маса, а Томас и останалите се настаниха срещу тях. Никой не изглеждаше щастлив от срещата.
	— Благодаря, че дойдохте — каза лаконично Андерсън сякаш Томас и приятелите му имаха друг избор. — Боя се, че имам не особено добри новини. Няма да ви измъчвам и направо ще ви ги съобщя.
	— Ала вместо това замълча, разменяйки погледи с Рамирес и доктор Пейдж. Томас ги гледаше и по някое време си помисли, че сцената придобива почти комичен вид. Но уплахата в гласа на Андерсън бе истинска.
	— Ами да ги чуем тогава — подкани го Арис.
	— Андерсън кимна отсечено.
	— Ние смятаме… предполагаме, че сред нас е налице разпространение… Той се облегна назад и погледна доктор Пейдж.
	— Разпространение — повтори Тереза. — На болестта ли? На изблика?
	— Пейдж, кажи нещо — изръмжа Андерсън.
	— Доктор Пейдж скръсти ръце и ги огледа бавно.
	— Да, на изблика. Както сигурно се досещате, никой от възрастните тук не е муни, затова бяхме предприели екстремни мерки да се предпазим от вируса. Но преди няколко месеца започнахме да се опасяваме, че мерките ни не дават резултат, макар че никой от членовете на екипа не показваше симптоми на зараза, нито даваше положителен резултат на тестовете.
	— Тогава какво ви кара да се безпокоите? — попита Рейчъл. Не за първи път Томас съжаляваше, че ЗЛО не им бе позволило да се срещат повече.
	— Нали помните ямата на побърканяците? — Това не беше въпрос, а по-скоро изявление. — Тя е най-рисковата част от нашия комплекс, но е жизненоважна за изследванията. Тя е клопка и нещо като затвор за нещастниците, които се скитат отвън, и ни осигурява биологичен материал за изследванията ни върху вируса.
	— И какво е станало? — поинтересува се Томас.
	— Там всичко е под стриктно наблюдение — заяви Рамирес. Винаги говореше с грубоват тон. — Това място е като старите пчелни клопки. Могат да влизат вътре, но не и да излизат. Цялото е оборудвано с камери, за да можем да следим какво става. — Той млъкна и се покашля. — Има строга забрана за контакт с тях, без да се носи предпазен костюм — наричаме го правилото за десетте метра, освен ако не си муни, разбира се. Като вас. — Той подсмръкна, сякаш бе обиден от собствените си думи.
	— Все още не сте ни казали какво е станало — подкани го Тереза, без да крие неприязънта си към него. Томас знаеше, че и тя като него свързва този човек с Рандал.
	— Един от побърканяците е изчезнал — съобщи Рамирес. — Броим ги по три пъти на ден, държим под наблюдение и тези, които се скитат из горите наоколо, изваждаме от бройката взетите за лабораторни изследвания. Никога досега не е имало несъответствие в бройката, нито веднъж през всичките тези години. Допреди няколко месеца. Когато един изчезна.
	— След тези думи всички потънаха в мълчание. Томас усети, че по гърба му полазват тръпки, макар да знаеше, че притежава имунитет към болестта. Не се страхуваше от самия вирус, а от побърканяка, който го разнасяше. Самата мисъл, че може да се спотайва някъде из огромния комплекс на ЗЛО, караше стомаха му да се свива.
	— Не искаме да ви плашим — нито вас, нито останалите — взе думата председателят Андерсън, — но ви извикахме, за да ви съобщим, че взехме някои решения. Трудни решения. Като начало, решихме да скъсим Лабиринтните изпитания от пет години на две. Щеше ни се да разполагаме с повече време за проучвания и анализи, но настоящата ситуация променя всичко. И може би ще се наложи да действаме малко по-интензивно с… променливите.
	Томас внезапно изпита безпокойство. Андерсън ги водеше нанякъде, но все още не се виждаше накъде. Тереза не се опитваше да се свърже телепатично с него, но бе отворила ума си и той бе наясно с емоционалното й състояние.
	— Разработихме няколко възможности за втория етап, дори и за третия, ако стигнем до него. Ще видим как ще потръгнат нещата, след като започнем прехвърлянето на хора.
	Томас си припомни онова, което бяха видели с Нют в лабораторията — стъкления контейнер, покритата с мрежа от съдове кожа, мехурите…
	Андерсън въздъхна, за момент подпря главата си с ръце, сетне отново ги погледна. Томас не го бе виждал толкова разстроен.
	— Понякога ми се струва, че работата е твърде много — продължи председателят. Той удари масата с отворена длан. — Вижте, можем много да напреднем през следващите няколко месеца, като анализираме и изучаваме резултатите от лабиринтите. Благодарение на равнотранспорта разполагаме с голям потенциал от човешки ресурс и сме набелязали още няколко зони за разработка. Всичко това може да стане и ще стане, когато му дойде времето. Но скъсяването на Лабиринтите изпитания от пет на две години е най-правилното решение за момента. — Той ги погледна с вяла усмивка. — Може би съм малко ядосан от промените, защото ни отне много време и усилия да построим проклетите лабиринти. Просто не ми се щеше да ги използваме за толкова кратко.
	„Той шикалкави — обади се Тереза в ума на Томас. — Има нещо, което трябва да сподели, но не му се иска.“
	Томас кимна едва забележимо, за да й покаже, че я чува. Тя, разбира се, бе напълно права.
	— Какво всъщност не ни казвате? — попита Арис.
	В началото Андерсън бе изненадан от въпроса, после се усмихна с разбиране.
	— Понякога забравям колко са проницателни нашите питомци. Та ето какво има. Малко съм нервен, както виждате. Не биваше да го показвам пред вас, но няма как да го скрия. — Той местеше неспокойно поглед из стаята и накрая го втренчи в масата. — Всъщност искам да ви кажа, че ще бъде много трудно, но съм сигурен, че сте подготвени достатъчно добре.
	Още думи, още обяснения с половин уста, още полуинформация. Томас почти не слушаше, защото всичко това бе само опаковка. Нещо се бе променило. Или някой се бе изплашил. Явно в последния момент председателят Андерсън и двамата му помощници бяха решили да не им казват всичко.
	„Какво толкова крие?“ — попита Томас Тереза, когато дойде време да си тръгват. Но после погледна към доктор Пейдж и странното изражение на лицето й му подсказа, че не е питал когото трябва.


>	34.

	__229.11.22/8:47__
	„Виж Миньо“ — каза Тереза на Томас.
	Беше сутринта преди големия ден — първото прехвърляне в лабиринта. Четиресет момчета от група А бяха строени покрай стената на коридора, готови за последния си медицински преглед. Нют, Миньо, Алби, Гали — всички момчета, с които Томас бе станал толкова близък през последните няколко години, — бяха част от групата. Между тях сновяха сестри, вземаха кръвни проби, мереха температурата, преглеждаха очите, гърлата.
	„Да, виждам го“ — отвърна Томас. Двамата с Тереза присъстваха по молба на председателя Андерсън, за да наблюдават и оказват помощ. Но всичко, което той изпитваше, бе само дълбока тъга от предстоящата раздяла.
	Миньо бе през десетина момчета от мястото, където стояха двамата с Тереза, и през цялата сутрин пристъпяше нервно от крак на крак. Но сега промяната бе още по-тревожна — тялото му бе като зареден пистолет, с изопнати, готови за действие мускули.
	„Божичко — въздъхна мислено Томас. — Дано не е намислил пак да опита нещо. Какво смяташ?“
	Всъщност имаше десетки неща, които можеха да обезпокоят или изплашат неговия приятел. В стаята за преглед — която виждаха всеки път, когато се отвореше вратата — бе пълно с медицински апарати, окачени над всяко от леглата, приличаха на маски на роботи, метални, свързани с безброй кабели и тръби. Томас предполагаше, че са предназначени да улавят параметрите на гибелната зона, основа за бъдещите изследвания в лабиринта.
	„Ела с мен“ — подкани го Тереза. Тя се отдели от стената и тръгна към Миньо. Томас я последва. Тереза се държеше с властна увереност и сестрите се отдръпваха от пътя й. Спря пред Миньо и сложи ръка на рамото му. Той трепна и за кратък миг Томас си мислеше, че ще избухне, но сетне момчето видимо се овладя. За изненада на Томас очите му се напълниха със сълзи.
	— Всичко е наред — каза му Тереза. — Не влошавай нещата, като се мъчиш да се бориш с тях. Всичко ще бъде наред в лабиринта. Ще видиш.
	— Вие идвате ли с нас? — попита Миньо.
	Въпросът му ги завари неподготвени.
	— Амиии — проточи колебливо Тереза.
	— Още не — побърза да вметне Томас, но спря дотук. Не му се щеше да го разпитват повече.
	За миг на лицето на Миньо се изписа гняв.
	— Сериозно? И ме съветвате да не се боря с _тях_? Дали не искахте да кажете — с _нас!_ Какво всъщност търсите тук, Томас? Не виждам да ви бодат и подкарват като добитък.
	Алби, който стоеше наблизо, извърна глава.
	— Да, той има право — рече. — Ще ни хвърлите във вихъра на вашия велик експеримент, а после ще се приберете по стаите си и ще си легнете? Смятахте ли изобщо да ни го кажете? Или щяхте да ни оставите да си мислим, че идвате, а после… изненада!
	Томас не знаеше какво да отговори. Беше привикнал с идеята, че между него и тях няма разлика. Че не ги е грижа, задето с Тереза са отделени и имат други задачи. Как да си помисли, че това има значение? Че накрая ще се обърне срещу тях?
	— Какво? Забрави ли сценария, който трябва да следваш? — подхвърли ядно Алби. — Или се тревожиш да не обезпокоиш приятелчетата си? — Той кимна към лекарите и сестрите, които продължаваха работа сякаш нищо не се бе случило.
	— Момчета, стига. — Тереза най-сетне се бе съвзела. — Не сме различни от никого от вас. Просто правим каквото ни кажат.
	— И от това се чувствате по-добре — подсмихна се Алби. Той скръсти ръце и се облегна на стената, извърнал глава настрани. Отношенията им бяха изопнати докрай.
	Изведнъж Томас осъзна цялата сериозност на положението. Щяха да пратят приятелите му в лабиринта, а той оставаше. Не знаеше дали изобщо някога ще дойде и неговият ред. Беше различен от тях и вече никой не можеше да го отрече. Стояха срещу него, облегнати на стената, и се държаха, сякаш той го е знаел през цялото време. Сякаш ги е лъгал. Дори Нют, в края на редицата, поглеждаше Томас с гневно изражение.
	Миньо мълчеше, но и на неговото лице се четеше хлад, дори ненавист. И страх от предстоящата промяна — за всичко това най-лесно бе да вини Томас. И той го разбираше.
	Миньо отблъсна ръката на Тереза от рамото си.
	— Алби е прав — рече той. — Опитвах се да ви вярвам. Мислех си, че ще ни помогнете. Но сега вече разбирам какво сте правили. През цялото време сте помагали само на тях. Всичко е било, за да ни подготвите да сторят това с нас, нали? — Той се удари с юмрук в гърдите при последните думи.
	— Миньо, чуй ме… — поде Тереза.
	— Махай се от очите ми! — кресна Миньо.
	Светът се разпадаше и Томас не знаеше какво да направи. Алби, Миньо, Нют. Допреди пет минути ги смяташе за най-добрите си приятели, беше сигурен, че го разбират и подкрепят във всичко. А сега този свят бе рухнал само в един миг и той стоеше пред тях като кръгъл глупак. Всичко, което им бе казвал, звучеше като лъжа дори за него самия. С крайчеца на окото си забеляза, че някой се приближава по коридора. Обърна се и видя, че е Гали. Беше напуснал мястото си в редицата и лицето му бе почервеняло от гняв. Две сестри подтичваха отзад в опит да го задържат, преди да е стигнал до Томас.
	— Томас! — извика момчето и ускори крачка. Едва сега, когато се приближи, Томас видя, че на лицето му не се чете гняв — по-скоро беше страх. — Трябва да ни помогнеш! Не можеш ли?
	Сестрите най-сетне застанаха до него и го уловиха за ръцете.
	— Знаем, че имаш известна тежест пред тях. Помогни ни, моля те! — Говореше с нескрито отчаяние и се опитваше да не изпусне Томас от погледа си, докато сестрите го дърпаха назад, към стаята за прегледи.
	Томас беше безсилен. Докато оглеждаше редицата момчета, които доскоро му бяха най-близки приятели, сърцето му се късаше — отново и отново. Миньо, Алби, Нют — погледът му се замъгли от напиращите в очите му сълзи. Как така всичко бе рухнало изведнъж?
	Трябваше да каже нещо, не биваше повече да мълчи. Скоро щеше да е съвсем късно. Трябваше да поправи това. Нека да знаят, че грешат, че двамата с Тереза не работят за ЗЛО. Няма да им помагат, дори ако прехвърлянето на хора в лабиринта е единственият им път към спасение. Или ако ще помагат, тогава нека и те двамата идат в лабиринта.
	Томас отвори уста, готов да даде воля на тези мисли, на молбите и извиненията.
	Но нещо се случи. Нещо дълбоко в ума му прещрака и той изпита чувството, че някаква гигантска, невидима ръка е сграбчила тялото му и го ръководи вместо него — задейства импулси по нервите, контролира мислите му. Беше изгубил напълно власт над себе си, сякаш бе обладан от някакъв зъл дух. Думите, които в края на краищата произнесе, бяха против волята му.
	— Съжалявам — рече с глас, който дори на него прозвуча чужд и безсърдечен. — Нищо не мога да направя.
	А след това остана да наблюдава, ням и безсилен, докато отвеждаха приятелите му.


>	35.

	__229.11.23/10:28__
	На следващия ден доктор Пейдж се появи в обичайното време. Томас не бе мигнал през цялата нощ — премисляше отново и отново случилото се и се опитваше да овладее кипналия в него гняв. Когато алармата му най-сетне се включи, бе готов да запрати малкото устройство към вратата. Ала омекна още щом я видя на прага. Това, което се бе случило с него, го изкарваше извън нерви и той се боеше да му даде израз.
	— Томас, не казвай нито дума — предупреди го тя. — Има причини нещата да се случат така и ти не ги разбираш. Освен това имай предвид, че не аз вземам окончателните решения. Но успях да ти издействам нещо. Какво ще кажеш за един ден почивка? Можеш да го прекараш, като наблюдаваш приятелите си в лабиринта. Мисля, че най-малкото заслужаваш това.
	В началото Томас бе въодушевен, но бързо помръкна.
	— Единствената причина, поради която го правите, е защото искате да наблюдавате мен, докато аз гледам тях.
	Тя въздъхна.
	— Искаш ли да го направиш, или не?
	— Да — преглътна мъчително той.
	Доктор Пейдж отведе Томас в залата за наблюдение, където бе гледал как измъчват Миньо с помощта на скръбника. Този път мониторите показваха различни зелени участъци от откритото пространство в центъра на лабиринта, където сега живееха повечето негови приятели. Доктор Пейдж го покани да седне на празния стол пред контролния пулт и го остави там. Тръгна си, без да каже и дума, и затвори тихо вратата.
	Томас се наведе напред.
	Втренчи се в монитора.
	Бяха прекарали само една нощ в новия си дом и все още никой от тях не бе виждал лабиринта. ЗЛО продължаваше да държи затворени гигантските врати към коридорите.
	Момчетата се шляеха из просторния двор, сгушен между стените на лабиринта. Лицата им казваха всичко, можеше да го види съвсем добре благодарение на дребните, сновящи навсякъде бръмбари остриета. Изглеждаха объркани — и колкото повече ги гледаше Томас, толкова по-силно ставаше усещането, че нещо не е наред. Всеки странеше от останалите и се държеше сякаш е сам.
	Той увеличи изображението и го фокусира върху две момчета, които не познаваше много добре. Пътищата им тъкмо се бяха пресекли.
	— Ей — извика едното от тях с разтреперан глас. — Знаеш ли къде се намираме? Как се озовахме тук?
	Другото момче поклати глава, очевидно бе на път да се разплаче.
	— Аз… нямам… представа. Не зная дори… — То млъкна и се отдалечи със забързана крачка.
	Подобни неща се случваха навсякъде. Повечето от момчетата избягваха да общуват с други, все едно не се познаваха. Или дори не знаеха кои са самите те. Чуха се няколко имена, но дори те бяха произнесени неуверено.
	Онези маски. Затова значи са били. Нещо бе станало с паметта им, нещо, за което можеше да винят само ЗЛО. Или вероятно имплантите, които им бяха поставили.
	Ако това бе обяснението, ако беше за постоянно, Томас не би могъл да си представи нещо по-ужасно. Та спомените им бяха всичко, което имаха. Той си припомни времето, когато Рандал бе отнел неговото име — тогава се чувстваше все едно са му взели душата. А положението тук изглеждаше далеч по-лошо. Дали все пак не е само временно?
	Видя Миньо да крачи забързано покрай стената и да я оглежда внимателно. Правеше го от часове, откакто бе изгряло фалшивото слънце. Нямаше никакво съмнение, че е изплашен. Да изгубиш паметта си и да те захвърлят в този затвор — това бе достатъчна причина да си завладян от неописуема паника. Той крачеше и крачеше, кръстосваше между стените, спираше и ги оглеждаше. Вероятно дори не забелязваше, че се върти в кръг.
	Недалеч от него Алби бе приседнал до малка горичка, опрял гръб на едно от дърветата. Седеше неподвижно и изглеждаше напълно лишен от живот. Видът му само съкруши още повече Томас. Този млад човек, когото Томас познаваше като безстрашен и неуморим, готов във всеки един момент да се изпречи на всеки, ЗЛО бе превърнало в жалко подобие на предишния опърничав младеж.
	Сред скитащите наоколо бе и Нют. Крачеше безцелно напред и назад, от хамбара до лехите и от там до малката къщурка, която трябваше да е техен дом. А всъщност не бе нищо повече от паянтова барака. Имаше същия празен поглед като Алби. Когато приближи своя стар приятел, държеше се, сякаш вижда напълно непознат. Томас натисна едно копче, за да си осигури звук към картината.
	— Знаеш ли къде сме? — попита Нют.
	Алби вдигна навъсено глава.
	— Не, не знам къде сме — тросна се, сякаш Нют му досаждаше за стотен път.
	— Нито пък аз, мамка му.
	Известно време двамата се измерваха с погледи. Накрая Нют попита:
	— Поне знам името си. Нют. А ти?
	— Алби. — Произнесе го сякаш налучкваше.
	Не мислиш ли, че е време да се опитаме да разберем какво всъщност става?
	— Да, би трябвало. — Алби изглеждаше почти толкова зъл, колкото в нощта, когато ги спипаха вън от комплекса на ЗЛО.
	— Ами какво чакаме тогава?
	— Утре, човече. Утре. Дай ни един ден да се освестим, за бога!
	— Добре де.
	Нют се отдалечи, като изрита ядно едно камъче в тревата. По-късно същия следобед Миньо се опита да изкатери стената. Беше се поддал на изкушението на привидно леснодостъпните бръшлянови клонки. Сграбчи няколко от тях, запъна се с крак и се надигна нагоре. Местейки последователно ръце и крака, той запълзя нагоре.
	Десет стъпки.
	Петнайсет стъпки.
	Двайсет.
	Двайсет и пет.
	Спря. Погледна към небето, наведе глава и втренчи поглед в земята. Долу се беше събрала малка тълпа и го аплодираше. Още няколко момчета бяха увиснали на бръшляна, опитвайки се да последват примера на Миньо.
	Той отново погледна нагоре. Надолу. Към стената. Към ръцете си. Отново нагоре към небето. Земята. Небето. Стената. Ръцете. После, без никакво обяснение и въпреки че над него имаше още гъсти клони, започна да слиза. Скочи от около метър и изтри длани в панталона си.
	— Не става оттук — рече. — Да опитаме другаде.
	Три часа и четири стени по-късно, когато небето бе съвсем тъмно, Миньо се отказа.
	Както и всички останали. Същата вечер, когато доктор Пейдж дойде да го вземе, Томас не можеше да повярва, че денят е отминал.
	— Време е да те връщаме в стаята ти — съобщи му тя.
	Беше заръчала да му оставят храната в стаята, така че Томас й беше благодарен. Пък и все още не смееше да я попита за временната загуба на памет на момчетата — реши да го остави за друг път.
	— Може ли да дойда пак утре сутринта? — попита той. — Бих искал да видя какви ще са реакциите им, когато вратата се отвори за първи път. Важно е. — Постара се думите му да прозвучат сякаш гледа сериозно на техните изследвания.
	— Добре, Томас. Би било чудесно. Можеш и да закусиш тук.
	Той се изправи с натежало сърце и след като хвърли последен поглед на приятелите си — които разговаряха, разпръснати на малки групички, — си тръгна. На следващата сутрин успя да стигне до стаята за наблюдение тъкмо навреме.
	Целият лабиринт се разтресе и той трепна от звука. Помещението внезапно се изпълни с грохот, продължителен гръмотевичен гръм, с който гигантските врати започнаха да се плъзгат встрани — невероятно гледка за всеки, който не го бе виждал преди. Дори за Томас, който бе участвал в строежа им, картината бе зашеметяваща.
	Приятелите му се скупчиха объркани. Някои от тях нададоха изплашени викове. На лицата на други обаче се четеше надежда и това още повече накара сърцето му да се свие. Вече не се съмняваше, че всички са изгубили паметта си.
	Те излязоха вкупом в коридора и се заеха да изучават лабиринта, следвайки обърканите му извивки. Томас се зачуди какво ли ще си помислят, когато стените на лабиринта се разместят за първи път, променяйки познатата конфигурация. Представи си ужасните моменти, които ги очакват, и после си спомни за желатиноподобното същество, надвесено над Миньо. То също щеше скоро да има своята премиера в лабиринта.
	— Томас?
	Обърна се стреснат и откри, че зад него е застанала доктор Пейдж.
	— Ще има още много възможности да гледаш приятелите си — рече тя. — Но сега те чакат по-важни задачи, нали знаеш? Трябва да спазваш програмата. Да вървим.
	Той излезе, оставяйки приятелите си в лабиринта.


>	36.

	__230.03.13/14: 36__
	Томас седеше на стола, загледан в редицата от монитори на стената. Чувстваше се малко по-добре, отколкото напоследък. Но не много. Поне все пак нямаше нищо против да продължи да живее, вместо да храни доскорошните надежди да бъде покосен от някоя непозната болест, за да напусне веднъж завинаги този свят. От толкова отдавна не се бе чувствал… добре.
	А днес се чувстваше точно така.
	Доктор Пейдж все още му позволяваше да наблюдава приятелите си в лабиринта, стига да спазваше времето за уроци, изследвания, тестове и всичко останало. След отварянето на лабиринта вече не се налагаше да ходи на работа и разполагаше с допълнително време за наблюдение. И на никое друго място не би искал повече да бъде.
	Техниците бяха инсталирали нова мониторна система и може би това бе една от причините най-сетне да излезе от меланхоличното си настроение. Сега можеше да избира всеки от бръмбарите остриета и да прехвърля образа му на значително по-детайлния централен екран, с фантастичен цвят и разделителна способност, както и далеч по-добър звук. Беше толкова хубаво да вижда и чува старите си приятели, докато скитат из лабиринта, почти сякаш беше с тях. Новата система превъзхождаше многократно старата и той бе готов отсега нататък да търси всякакви поводи и извинения, за да посещава стаята за наблюдение. Да ги следи. Да намира в действията им вдъхновение. За нещастие, спомените им така и не се върнаха, нещо, което продължаваше да измъчва безкрайно Томас.
	Той избра бръмбар номер трийсет и седем и прехвърли картината от миниатюрните му камери на централния екран. Появиха се Алби и едно хлапе на име Джордж, изправени до най-близката врата към лабиринта. Двамата си бъбреха и се смееха, докато похапваха праскови. Томас никога преди не бе разговарял с Джордж, но от тази сцена му стана приятно. Повечето езерни всъщност се наслаждаваха на живота. Факт, който го изпълваше с надежда и го утешаваше заради онова, което се готвеха да им причинят. Тъй като за момента не се случваше нищо интересно другаде, той продължи да ги следи. Все едно че беше с тях.
	Някой почука на вратата.
	— Влез! — извика Томас, без дори да обръща глава. Познаваше кой е по звука от стъпките. Здрасти, Чък — поздрави той малчугана.
	— Здрасти, Томас! — отвърна момчето, в гласа му се долавяше обичайният ентусиазъм. Чък дръпна един стол и се настани до Томас с уморено пъшкане. Нещо интересно да се е случвало?
	— Сам виждаш — отвърна Томас. — Хайде, погледни по-внимателно. Виж какво ядат Алби и Джордж. Няма да повярваш.
	Чък се наведе към екрана и примижа късогледо.
	— Прилича на праскова.
	— Именно — потвърди Томас и го тупна по гърба. — От теб ще излезе най-добрият анализатор на ЗЛО.
	— Ха-ха — престорено се засмя Чък, което бе любимият му отговор. — Много смешно. — Друга негова любима реплика.
	Томас бе измолил от доктор Пейдж да позволят Чък да бъде негов помощник и той идваше през един-два дена. От ЗЛО бяха започнали да харесват и одобряват съветите, които Томас им даваше, както и идеите за промени в лабиринта, които му хрумваха понякога. Тереза обикновено бе твърде заета с работа над компютърните системи, за да може да му помага. Томас се хвалеше, че готви Чък за свой заместник, но истината бе, че се нуждаеше от него. Когато оставаше сам, често го налягаха тежки мисли и Чък бе като пътеводна звезда в мрака. Доктор Пейдж нямаше нищо против това сътрудничество, но без съмнение го използваха за своите проучвания, както и всичко останало. От страна на Томас това си бе чиста проба егоизъм, но не можеше да го надмогне. Чък за него бе жизненоважен като въздуха, като спасителен екип насред бедствие.
	Чък бе неизменната светлинка в тунела сред всичко онова, което се случваше през последните месеци, откакто пратиха първата група деца вътре и откакто Томас бе разбрал, че са им откраднали спомените. Дори не знаеше дали щеше да оцелее, ако не бяха Чък и Тереза. И сякаш последната му мисъл я бе повикала — което бе напълно възможно, — защото Тереза заговори в ума му.
	„Ей, какво правиш? Тъкмо привърших с подготовката на следващото хлапе, което ще пратим вътре. Утре заранта влиза в Кутията. Бедничкият.“
	„Аз съм в стаята за наблюдение — отвърна той. — Познай от три пъти кой седи до мен, но първите два не се броят.“
	„Сладкият малък Чък-Чак? — Томас усети радостта в гласа й. И двамата изпитваха едни и същи чувства към хлапето. — Нещо против да се присъединя към вас?“
	„Шегуваш ли се? Никога не е същото без теб.“
	Тя не бързаше да отговори и Томас се досети, че се готви да каже нещо сериозно. Той се присви в очакване.
	„Виждам, че се чувстваш по-добре — рече тя най-сетне. — И това ме кара да бъда щастлива.“
	Той въздъхна с облекчение.
	„Ти и аз, двамата — бе неговият отговор. — А сега си докарай задника тук.“
	Тереза се появи в стаята за наблюдение след няколко минути. Влезе, без да поздрави, и дръпна един стол. Движенията й бяха отиграни като многократно повтарян мач. Чък я погледна и й намигна — да флиртува с по-големите момичета бе неговата идея за приятно прекарване на времето. После вдигна палец за поздрав.
	— Как си, Чък? — попита тя. — Днес пращаха ли те вече в стаята ти?
	— Не, госпожо — отвърна той и запърха с мигли. — Аз съм истинско малко ангелче, както винаги.
	— Предполагам. — Тя се пресегна през Томас и ощипа Чък по крака. Той извика от болка и скочи от стола, разтърквайки болезненото място.
	— Не е смешно! Не е смешно — повтаряше, докато скачаше.
	— Това е, защото ми открадна варените яйца от подноса, докато отидох за още сок — заяви тя, вдигайки обвинително вежди. — Знаеш колко обичам варени яйца.
	— Какво? — ококори се малчуганът и погледна Томас. — Как можа… Това момиче чете мисли.
	— Не се забърквай с Тереза — предупреди го Томас и поклати глава, сякаш изпитваше благоговение пред нейните способности. — Синко, ако трябва да научиш едно нещо от мен в тоя живот, нека бъде това. Не си играй с Тереза.
	— Ела тук, варено яйце такова. — Тереза скочи и погна Чък из стаята, опитвайки се да го задуши в прегръдките си. Въпреки че обичаше да се закача с нея, момчето никак не харесваше тази част от играта. Томас се облегна на стола, наслаждавайки се на всяка секунда от сцената.
	„Ами да — помисли си. — Ето че пак се чувствам добре.“


>	37.

	__230.03.14/6:03__
	Пореден ден за прехвърляне.
	Името на момчето беше Зарт и беше негов ред да влезе в Кутията. На Тереза бяха възложили да определи времето за прехвърляне. Тя разговаря със Зарт предния ден, сетне той премина през заличителя. Сега Томас го гледаше — излегнат в безсъзнание на количката. Не знаеше с какво упояват момчетата, преди да ги вкарат в лабиринта, но сигурно упойката можеше да повали и носорог.
	Той погледна към Тереза и тя му се усмихна. Намираха се в асансьора заедно с доктор Пейдж, две сестри и Чък. За пореден път Томас бе успял да убеди доктор Пейдж да вземе своя любимец със себе си. Момчето обожаваше да се откъсва от всекидневната рутина и уроците. С всеки изминал ден Томас се убеждаваше все повече, че не бива да скрива от Чък какво го очаква, че ще е най-добре да подготви ума му, въпреки че повечето от това щеше да остане на подсъзнателно ниво.
	Кабината бръмчеше равномерно, докато се спускаха в подземията на комплекса. Никой не проговори по време на пътуването им, дори Чък, което си беше цяло чудо. Томас се рееше в мислите си.
	„Какво ли ще изпитва?“ — чудеше се той. Колко ли странно е да се събудиш лишен от спомените си? Доктор Пейдж му бе обяснявала много пъти как се прави, но сега за него по-важният въпрос бе какво ли би чувствал? Ето кое би искал да узнае. Да разполагаш с напълно непредубедена картина на света, картина, от която е изтрито всичко, което е имало значение. Приятели, семейство, познати места. Едновременно невероятно и ужасно.
	Асансьорът издаде мелодичен звън и те пристигнаха. В подземието. Томас усети, че сърцето му се разтуптява. Тъкмо тук се бе срещал с приятелите си допреди седмици. Тук се бе превърнал от самотно и нещастно хлапе в сравнително щастлив човек с приятели.
	Вратите се разтвориха и санитарите изтикаха количката в коридора. Томас потърси с очи Тереза, докато излизаха след доктор Пейдж. Чък крачеше отзад, ококорил очи от нетърпение да види какво ще последва. По нищо не си личеше да се притеснява от непознатото.
	Колелата на количката потракваха по плочките на пода докато вървяха по дългия коридор към Кутията.
	— Какво сте се умълчали? — наруши тишината Чък. От време на време се налагаше да подтичва, за да се изравни с тях.
	— Ами все още не е пукнала зората — отвърна Тереза. — И не сме закусвали.
	— Нито сме пили кафе — добави доктор Пейдж в една от редките си прояви на закачливост. — Бих убила скръбник с голи ръце за чаша кафе.
	Томас и Тереза се спогледаха учудено. Доктор Пейдж току-що се бе пошегувала. Може би идваше краят на света.
	„Това ме плаши“ — призна Тереза.
	„Кое те плаши?“ — попита той.
	„Идеята за лабиринта. За прехвърлянето на хора. Но също така ме вълнува. Понякога завиждам на момчетата в Езерото, Да, животът им е доста труден, но и се забавляват.“
	Томас повдигна рамене, преструвайки се, че никога не му е хрумвала подобна мисъл. Но истината бе, че напоследък доста често мислеше за това.
	„Не зная — отвърна. — Нали си даваш сметка, че психолозите няма да ги оставят още дълго да се забавляват и веселят.“
	Тереза не отговори. Известно време крачеха мълчаливо по коридора.
	„Съвсем скоро положението ще се сговняса“ — рече накрая. Бяха стигнали високите двойни врати, които водеха към Кутията. Въпреки всички сложни апаратури и техника, с които разполагаше комплексът на ЗЛО, тъкмо тази част беше лишена от каквато и да било представителност. Кутията представляваше голяма прашна кабина на дъното на шахта, извеждаща в Езерото, и бе свързана с помощта на вериги и скрипец с масивния капак на повърхността. Вълшебен асансьор към един прекрасен нов свят.
	Томас потрепери при мисълта какво ли е да се събудиш в черна кутия от метал, напълно лишен от спомени. Сигурно преживяването бе ужасно.
	— Ето ни и нас — обяви доктор Пейдж и изтика количката до сребристата стена. — Зная, че през последните няколко седмици прехвърлихме доста опитни екземпляри в лабиринта, тъй като психоекипът се нуждае от поле за работа, но след Зарт нещата ще се поукротят. Ще пращаме само по едно момче в Езерото веднъж седмично, в един и същи ден и час. Като по часовник. Освен ако не настъпят промени.
	„Винаги си оставят отворена вратичка, нали?“ — попита Томас.
	„И още как.“ — По някакъв начин Тереза успя да проектира в съзнанието му лицето си с изплезен език и ококорени очи. Изглеждаше глупаво, ала същевременно бе най-подходящият отговор.
	Санитарите спряха при Кутията, която бе висока близо три метра. Един от тях отиде в ъгъла и домъкна оттам тежка метална стълба.
	— Къде е вратата към това нещо? — попита Чък, докато оглеждаше обшивката, по която не се виждаха никакви шевове или цепнатини. Никой не отговори, докато той заобикаляше металния контейнер, за да се появи от другата му страна.
	— Само гледай — предупреди го Тереза, без да крие презрението си.
	— Не е нещо, което ще наречеш величествено — присъедини се към нея Томас.
	— Нямам търпение! — възкликна радостно Чък. Понякога Томас си мислеше, че е напълно лишен от чувство за хумор.
	— Добре — намеси се доктор Пейдж. — Да го пращаме горе. Всичко би трябвало да е нагласено. От командната зала съобщиха, че са готови.
	Санитарите хванаха Зарт — единият под мишниците, другият за краката, и го вдигнаха от количката. След това се изкачиха бавно и внимателно по стълбичката, която заскърца под увеличеното тегло. После настъпи момент на объркване, тъй като санитарят, който прикрепяше Зарт през гърдите, се опита да го прехвърли през ръба. Накрая успя да го задържи подпрян там, докато чакаше втория санитар да прехвърли краката.
	„Ама че несръчно — рече Томас на Тереза. — Не можаха ли да измислят някой по-добър начин? Пъхнаха импланти в мозъците ни, разполагат с равнотранс, с миниатюрни насекомоподобни роботи с камери. И това ли е, което измайсториха тук…“
	Той млъкна, когато санитарите внезапно изпуснаха тялото, и Зарт изчезна от погледа им и тупна на пода на Кутията, а звукът отекна чак във високия таван. Чък се изкикоти, но после се огледа засрамено, а доктор Пейдж го изгледа строго.
	— Извинете — смотолеви малчуганът.
	— Той добре ли е? — попита доктор Пейдж и в гласа й се долови раздразнение. Двамата санитари се наведоха през ръба и огледаха Зарт.
	— Изглежда добре — съобщи единият. — Свил се е на кълбо. Спи като бебче.
	— Защо не поставят врата отстрани на Кутията? — попита Чък със сладък гласец, за да прикрие яда си. Все едно питаше: Как може да сте толкова глупави?
	— Всичко, което правим, си има причина — изтъкна Пейдж, ала думите й не прозвучаха убедително. Дали пък не се опитваше да се пошегува? — Хайде, да идем да видим прехвърлянето.
	— Какво ще стане сега? — любопитстваше Чък, докато се връщаха по пътя, по който бяха дошли. — Той кога ще се събуди?
	Доктор Пейдж отговори:
	— След около час. Веднага щом дойде на себе си, ще започнем симулираното пътуване нагоре и наблюдението. През следващите няколко дни сигурно ще станем свидетели на нови и интересни поведенчески модели.
	Настроението й се променяше бързо, в тона й се долавяше вълнение.
	— Страхотно — каза Чък.
	Продължиха по коридора.
	Томас и Тереза се върнаха в стаята за наблюдение. Бяха оставили Чък в неговата стая, тъй като не искаха да присъства на ужасните моменти от събуждането без памет. Нямаше смисъл да му показват отсега какво го очаква.
	Докато гледаха, и двамата се опитваха да си представят какво ли е в действителност. Зарт се събуди в мрака и камерите в Кутията проследиха движенията му. В началото не промълви нито дума и се въртеше в металния сандък като пиян. Но после осъзна всичко. Загубата на памет, странното място, движенията, звуците. Изпадна в паника и заблъска стените с юмруци, крещейки:
	— Помощ! Помогнете ми!
	Истерията го държа още известно време, докато разкървави ръцете си от блъскане. После рухна на пода и седна, притеглил колене към гърдите си. В началото по бузите му се търкулваха отделни сълзи, но скоро се чуха хлипания и раменете му се разтресоха.
	Кутията спря и тишината, която се възцари в нея, бе напрегната като задействана бомба. Зарт едва не подскочи, когато таванът неочаквано се отвори със скърцане. Светлината, която нахлу през процепа, го заслепи. Той притисна ръце към очите си, претърколи се по корем и изпъшка.
	Дочу шум от стъпки, шепот и тих смях, идващи от небето. Най-сетне събра смелост и надзърна през сплетените си пръсти. Видя квадрат от светлина и силуетите на трийсет момчета, скупчени и гледащи надолу. Някои от тях си проправяха път с лакти, сочеха го и се подхилкваха.
	Спуснаха му въже и завързаната на долния край примка опря в пода до него. Издърпаха го, прекатуриха го през ръба на Кутията и го изправиха на крака. Три от момчетата го отупаха от прахта, удряйки го по-силно, отколкото бе необходимо, но смехът и закачките им му действаха успокояващо. Все едно стари приятели приветстваха изгубена душа.
	Към него пристъпи високо момче с кестенява коса и му протегна ръка. Зарт я пое.
	— Името ми е Джордж — представи се момчето. — Добре дошъл в Езерото.


>	38.

	__230.03.15/15:15__
	Денят бе почти като всички останали. Закуска, няколко урока, после няколко часа в стаята за наблюдение. Обяд. Стаята за наблюдение. И през цялото време Тереза бе до него. Позволиха на Чък да дойде следобед.
	Чък отляво.
	Тереза отдясно.
	Томас не знаеше каква точно е ролята му в плановете на ЗЛО. Засега му позволяваха да прави каквото поиска, да ходи където пожелае. Обикновено се хранеше в столовата с момчетата, които все още не бяха изпратени в лабиринта. Не се бе сближил с тези така, както с Нют, Миньо и Алби, но сред тях също имаше свестни. Особено му харесваха две момчета на име Джеф и Лио, макар че те бяха погълнати от това, което им предстоеше — очевидно бяха дочули слуховете за лабиринта. Останалите не настояваха особено да се сприятеляват.
	Докато следеше мониторите, Томас за кой ли път си помисли, че поне засега се чувства добре. Че е доволен от положението, в което се намира.
	— Какво става там? — попита Тереза, изваждайки го от унеса. Тя сочеше един от мониторите вдясно. Томас изведе картината на централния монитор, за да я виждат по-добре.
	Група момчета, водени от Алби и Нют, се бяха скупчили около дървен навес, опрян в каменната стена близо до северозападния край на Езерото. В началото ЗЛО бяха оставили на момчетата тази примитивна структура, която да използват за убежище, с надеждата, че постепенно участниците в експеримента ще се възползват от пристигащите материали и ще построят нещо по-добро. През последните няколко седмици момчетата наистина крояха подобен план и дори бяха започнали да събират подходяща дървесина, която подпираха на стената. Някои от тях използваха този импровизиран навес, за да нощуват.
	Но сега групата, събрала се близо до ъгъла, изглеждаше… обезпокоена. Първо, бяха се скупчили твърде плътно един до друг, като че не искаха да допуснат бръмбарите остриета да минат през редовете им и да заснемат какво има там. Второ, въртяха непрестанно глави и се озъртаха подобно на престъпници, замислящи или участващи в нещо незаконно. Алби и Нют шепнеха развълнувано или се караха, или даваха израз на безпокойството си.
	— Какво може да са намислили? — промълви Томас и се наведе, сякаш можеше да види по-добре отблизо. Но нямаха никакъв достъп от този ъгъл.
	Тереза побърза да натисна едно копче, което ги свързваше с командната зала — и където работеха _важните_ хора.
	— Някаква възможност да вкараме там бръмбар? — попита Тереза.
	— Не — отвърна мъжки глас. Вероятно някой от психоекипа. Те избягваха да се намесват в случващото се в лабиринта, дори ако Томас и Тереза имаха предложения. — Нека си изиграят ходовете. Не бива да разберат, че ги следим постоянно.
	— Не можем ли поне да получим картина на ставащото там? — попита Томас.
	— Ще се опитаме — отвърна мъжът. — Край на връзката. — Чу се изщракване, очевидно бяха прекъснали линията, за да обсъдят помежду си действията. С други думи, казваха им „Оставете ни на мира“. Понякога го правеха.
	Някакво движение на екрана привлече вниманието на Томас. Алби се бе наклонил под навеса се бореше с нещо, защото тялото му изглеждаше напрегнато от усилието. Нют се присъедини и двамата извлачиха някакъв предмет от мрака вътре на сивкавата светлина — фалшивото слънце вече залязваше зад огромната стена на запад и този район на Езерото тънеше в сянка.
	— Какво… — поде Тереза. — Какво е това?
	— Това е човек! — извика Чък и Томас подскочи от изненада.
	Хлапето беше право. Алби и Нют държаха всеки по един крак и влачеха тялото към мястото, където се допираха северната и западната стена. Когато стигнаха там, Алби коленичи и удари момчето в лицето. Тереза извика от изненада, а Томас отстъпи неволно назад. Алби замахна силно и халоса момчето отново, после още веднъж. Нют го сграбчи за ръката и го задърпа настрани.
	— Можеш ли да познаеш кой е това? — попита Тереза.
	Чък бе заобиколил пулта и почти бе опрял лице в екрана.
	— Аз го познах — рече той. — Това е Джордж.
	— Същият, който посрещна Зарт в Езерото? — попита Томас. — Та това беше само преди двайсет и четири часа. Как е възможно всичко да се е объркало за толкова малко време?
	— _Кое_ се е объркало? — обади се Тереза. — Та ние изобщо не знаем какво става там. Защо Алби се опитва да пребие Джордж?
	Томас забеляза, че един от мониторите вляво внезапно оживява. Някой от бръмбарите бе пратен да наблюдава сцената отблизо през бръшляна.
	— Чък, върни се тук — тросна се той. — Не виждам добре всички монитори.
	Чък се подчини, лицето му имаше изплашено изражение. Томас прехвърли образа от монитора на централния екран. Почти в същия миг камерата надзърна през клоните, показвайки от птичи поглед Алби, Нют и Джордж. Въпреки шума, който издаваха металните крилца на бръмбара, явно никое от момчетата не го забеляза.
	Сега Томас виждаше всичко съвсем ясно и можеше да чуе дори дишането им.
	Джордж бе в ужасно състояние. Той се гърчеше на земята, напрегнал мускули, сякаш вкочанени в това положение, набъбнали и изопнати. Очите му бяха изцъклени, устните — стиснати в тясна и бледа цепнатина, кожата на лицето му изглеждаше като одрана, сварена и изопната отново. Томас премигна объркано и потърка очи. Джордж приличаше по-скоро на манекен от студио за специални ефекти, отколкото на жив човек. Докато се гърчеше, сякаш изпитваше невъобразими болки, издаваше остри, хленчещи звуци през здраво стиснатата си уста.
	— Какво, по дяволите, му е станало? — извика Нют. Още едно момче стоеше до него — Томас не го познаваше. То заговори:
	— Нали ви казвах бе, сбърканяци. Тръгнахме да изследваме лабиринта. Той вървеше пред мен. Чух един от онези механични звуци, после Джордж изпищя. Едва успях да го домъкна тук. — Изглеждаше ядосан и объркан.
	— Кой е този? — попита Томас. Напоследък гледаше на обитателите на Езерото като на свои стари приятели.
	— Казва се Ник — обясни Чък. — Все си бърка в носа.
	— Сериозно? — погледна го насмешливо Томас. — И сега ли?
	— Само това знам за него!
	— Не искам другите да го виждат — заяви Алби. — Ще настъпи истинска паника. Но като гледам, май вече няма надежда да го избегнем.
	— А защо го удряше в лицето? — попита момчето на име Ник и изгледа ядосано Алби. — Той ми е приятел, ако не знаеш. Има нужда от медицинска помощ, а не някаква луда глава да го блъска по носа.
	— Опитваше се да ме ухапе, бе човек! — кресна в отговор Алби. — Назад!
	— Момчета, успокойте се — намеси се Нют и пристъпи между тях. — Да се помъчим да разберем какво става. И какво можем да направим.
	Стояха надвесени над Джордж, който видимо се влошаваше. Главата му бе подута и сякаш всеки миг щеше да експлодира. Кожата му бе зачервена като на сварен рак и подпухнала. На слепоочията му бяха изпъкнали вени. А очите му… те бяха огромни. Никога досега Томас не бе виждал нещо подобно.
	— Видя ли кой го нападна? — обърна се Алби към Ник, сякаш забравил, че допреди малко двамата бяха готови да се сбият.
	Ник поклати глава.
	— Нищо не видях.
	— Джордж каза ли нещо? — попита Нют.
	Ник кимна.
	— Ами да, струва ми се. Не съм сигурен, но… мисля, че непрестанно шепнеше: „ужили ме, то ме ужили… ужили ме“. Беше много странно, човече. Като че бе обладан от някакъв зъл дух. Какво ще правим с него?
	Томас се облегна на стола. Чутото го разтърси дълбоко.
	„То ме ужили.“


>	39.

	__230.03.15/15:01__
	— Хайде — Алби се наведе и сграбчи Джордж за краката. — Няма смисъл да го крием повече. Ще го изнесем в средата на Езерото и ще съберем всички. Да видим дали някой ще измисли какво да правим.
	В този момент Нют погледна нагоре, право към камерата. Томас се дръпна назад, сякаш изплашен, че неговият приятел го вижда.
	Нют сви ръце на фуния пред устата си и извика:
	— Ей! Вие, дето ни пратихте тук! Имаме нужда от лекарства. А какво ще кажете и за някой доктор? Макар че най-добре ще е да ни измъкнете от тази дупка на ужасите!
	Томас усети, че изстива. Нямаше начин Нют и останалите да помнят кой ги е пратил тук. Да си спомнят, че са хората от ЗЛО. Всичко, което познаваха, бе този странен живот в средата на лабиринта — и че има камери в муцунките на роботизираните бръмбари, щъкащи наоколо. Явно едва сега бяха научили и за скръбниците.
	„То ме ужили.“
	Никой не бе споменавал нищо на Томас за ужилване. Вероятно бе свързано с някой от онези метални израстъци, подаващи се от телата на чудовищата.
	Момчетата бяха вдигнали Джордж — бяха необходими четирима, защото той се мяташе като побеснял. А и стенанията, които издаваше, бяха толкова ужасни, че Томас неволно запуши уши.
	Групата заобиколи малката постройка, която бяха нарекли Чифлика, и се насочи към центъра на Езерото, близо до Кутията. Сега вече и други момчета — някои работеха в градината, други се скитаха наоколо — започнаха да се събират и скоро всички езерни се бяха скупчили около Джордж, който беше полуположен-полузахвърлен от изплашените си носачи.
	Тъй като и без това вече бяха разкрити, хората от ЗЛО престанаха да спазват ограниченията в движението на бръмбарите и пуснаха няколко наоколо. На мониторите в стаята сцената се виждаше от различни ъгли. Томас избра най-подходящия според него ъгъл и прехвърли образа на монитора в центъра.
	— Слушайте! — извика Ник. Томас бе леко изненадан, че Алби не пое нещата в свои ръце. — Двамата с Джордж бяхме излезли в лабиринта и тичахме по коридорите. Той беше пред мен. Нещо го нападна. Все повтаряше, че го ужилило. Някой да знае какво може да е това?
	— Миньо каза, че е видял някакво същество отвън — сети се Алби. — Къде е той?
	— Още бяга — отвърна друг. — Вероятно си подремва в една от задънените улици.
	— Той говореше за някакво подобно същество — продължи Алби.
	— Няма значение какво е било — прекъсна го Ник и посочи Джордж, който все още бе свит на топка и се клатушкаше. — Какво ще правим с него? Имаме само аспирин и бинтове.
	— Имаше и нещо странно сред храните, които ни пратиха миналата седмица.
	Томас не видя кой произнесе тези думи, но после до Ник се изправи високо, мургаво момче.
	— За какво говориш, Сиги? — попита водачът.
	— Казва се Пържитиган! — провикна се някой. — Ти си единственият, който го наричаш така.
	Няколко души се изкискаха, което нямаше да е странно при други обстоятелства, а не в присъствието на гърчещото се на земята момче.
	Ник не им обърна внимание, но Алби се огледа навъсено.
	— Беше на дъното на кашона — продължи Сиги, Пържитиган или както се казваше. — Имаше спринцовка, върху която бе написано „серум“. Реших, че е някаква грешка… че са я изпуснали вътре случайно. Хвърлих я тази сутрин с останките от храната.
	Алби пристъпи към момчето, улови го за ризата и го притегни към себе си.
	— Изхвърлил си я? А защо не ни каза? Нищо чудно, че си готвач — нямаш акъл за друго.
	Сиги се ухили.
	— Щом това те кара да се чувстваш по-умен. Както и да е, казвам ти сега. Нали? Успокой се.
	— Къде я изхвърли? — попита Ник. — Може да не е счупена! Дайте поне да я потърсим.
	— Връщам се веднага — рече Сиги и хукна към Чифлика.
	Само след няколко минути високото хлапе се върна с тънък метален цилиндър в ръка. Джордж продължаваше да се влошава. Ако изобщо „влошава“ можеше да опише ужасните му страдания.
	Лежеше неподвижно и само гърдите му се повдигаха в неравно темпо, краката и ръцете му бяха отпуснати. По всичко личеше, че няма да живее още дълго.
	— ЗЛО няма да му позволи да умре, нали? — попита Чък. — Това е само някакъв тест. Искат да проверят как ще реагират всички.
	Тереза се пресегна през Томас и го потупа по рамото.
	— Затова е спринцовката. Сигурна съм. Но по-добре да побързат.
	Тя погледна към Томас и му каза мислено:
	„Това няма да свърши добре.“
	Той поклати леко глава и отново насочи вниманието си към екрана. Сиги бе дал спринцовката на Ник, който коленичи до тялото на Джордж. Момчето — ужиленото момче — вече почти не помръдваше и дишаше едва-едва. Очите му изглеждаха безжизнени.
	— Някой да знае как се прави? — попита Ник. — Къде да я забия?
	— Където и да е! — извика Алби. — Само побързай! Погледни го!
	Никой друг не се обади и Ник опря палец на задния край на спринцовката и я забоде в рамото на Джордж. Момчето дори не трепна. Ник натисна буталото и течността изчезна, после пусна спринцовката на земята, изправи се и отстъпи няколко крачки. Останалите не откъсваха поглед от Джордж, за да видят какво ще се случи, и запречваха гледката на Томас.
	— Хайде, Джорджи — рече едва чуто Ник. Ала единственият звук в отговор бе тихото свистене на вятъра.
	Измина доста време. Тереза стискаше Томас за коляното и той усещаше топлата й ръка през джинсите. Беше изплашена като него. Сетне момчетата се отдръпнаха и побягнаха, а въздухът бе разцепен от нечовешки вик. Джордж се бе изправил на крака и лицето му бе изкривено в болезнена гримаса. Той започна да крещи с изплашен глас:
	— Скръбник! Беше гаден скръбник! Те ще ни изтребят до крак!
	Думите излизаха от устата му като тътени от далечни експлозии.
	Той внезапно затича към най-близкото момче, хвърли се върху него и започна да го налага. Томас гледаше всичко това втрещен от изненада и не можеше да повярва на очите си. Алби и Ник се опитаха да дръпнат Джордж назад, но той се освободи от тях с едно движение, като че са досадни мухи, и се нахвърли, оголил зъби, върху Ник.
	— Какво, по… — прошепна Тереза.
	Джордж сграбчи Ник и издра до кръв бузите и устата му. После посегна и към очите, като не спираше да крещи. Момчето също започна да крещи и да се извива, опитвайки се да се измъкне от своя нападател. Но Джордж сякаш притежаваше сила за десет мъже. Притисна жертвата си с една ръка към земята и я удари в лицето. Сетне отново посегна към очите с вой на побесняло животно.
	Бе истинско безумие. Сякаш само за няколко минути Джордж бе изминал пътя от неясното си състояние до онова, което лишаваше побърканяците от здрав разум. И други момчета се опитаха да го отскубнат, но никой не успяваше да улови която и да било част от постоянно мятащото се тяло. Томас зърна някакво движение отдясно и когато погледна натам, видя, че Алби се приближава на пълна скорост. В някакъв момент той бе напуснал групата и сега се завръщаше. Носеше на рамо дълъг прът като опитен войн от древността, вдигнал копие. Изглежда, пръчката бе от метла или лопата, но предният й строшен край бе заострен.
	— Разкарайте се от пътя ми! — извика, докато краката му трополяха по прашната земя.
	Томас погледна към Джордж и видя, че пръстите му се впиват в очите ябълки на неговата жертва, а хлапето пищи от болка. Алби замахна и забоде острия край на пръта в шията на Джордж, при това е такава сила, че той излезе от другата страна. Виковете на Джордж се превърнаха в мъчително гъргорене и тялото му се свлече на една страна. Ник изпълзя изпод него, стиснал и издраното си лице в шепи.
	Джордж продължи да се извива, стене и гърчи, а после застина неподвижно.
	В почвата около него се образуваше петно от тъмна кръв.


>	40.

	__230.03.15/17:52__
	— Проклет да съм — изпъшка Томас.
	Тереза отдръпна ръка от него и се облегна назад с въздишка.
	— Аз също — промълви тя. — Какво беше това?
	Томас погледна Чък и сърцето му се сви. Малчуганът бе вдигнал колене към гърдите си и ги бе обгърнал с ръце. Но лицето му се стичаха сълзи. Телцето му трепереше. Томас внезапно изпита непосилно чувство на вина — никога не бе очаквал неговият приятел да стори нещо толкова ужасно. Всъщност никога не бе очаквал да стане свидетел на нещо толкова ужасно.
	— Ей, ей! — Той се надвеси над Чък и го стисна за раменете. — Ей, погледни ме. Погледни ме!
	Чък най-сетне вдигна глава. Очите му бяха изпълнени с печал.
	— Ще разберем какво е станало, ясно? — продължи Томас. — Сигурен съм… Може нещо да се е объркало. Някой да е допуснал грешка. Не е трябвало да се случи. Лабиринтът не е създаден за това, нали знаеш?
	Чък заговори между хлипанията:
	— Досега само се забавлявах. Не мислех… Гласът му изтъня съвсем. Разбирам, човече, разбирам. Но беше толкова гадно да го гледаш.
	Томас се наведе и го прегърна. Тереза вече бе до тях и също ги обгърна с ръце. Тримата постояха така известно време, после Томас погледна през рамо към монитора, за да види как са реагирали езерните на убийството.
	Някои от момчетата се бяха разпръснали, други обикаляха безцелно. Алби беше коленичил, опрян на пръта, с който бе убил Джордж, и не откъсваше поглед от земята. Нют седеше до него, скръстил крака и стиснал главата си с ръце. Един бръмбар изпълзя близо до тялото на Джордж и Томас го превключи на монитора. От всички присъстващи Ник го понасяше най-добре, макар че очевидно с Джордж са били близки приятели. Та нали той го бе нарекъл така, в края на краищата, Ник бе коленичил до мъртвия си другар и надзърташе в очите му, разтваряше дрехите и преглеждаше тялото. После внезапно застина, втренчил поглед в едно място на гърба на убития.
	След няколко секунди се пресегна, сграбчи ризата на момчето и започна да я опипва, докато откри мястото, където бе разкъсана. После, с бързи движения на ръцете, раздра още по-широко отвора и втренчи поглед в нещо. Томас също се наведе в стаята за наблюдение, впил поглед в големия монитор. Бръмбарът се приближи, докато застана до тялото и камерата му бе насочена право в мястото, което бе заинтригувало Ник. Кожата там бе зачервена и подута около почти идеално кръгло, обгорено до черно място, към което водеха тънки виолетови вени. Приличаше на тяло на паяк, чиито разкривени крачета излизаха от гърба на Джордж. Раната беше толкова ужасна, че Томас не можа да издържи дълго да я разглежда.
	— Ужилен — промърмори Тереза. — Това жило ще да е доста голямо.
	Томас се надигна.
	— Стига толкова — заяви той. — Ела. — После обърна гръб на монитора и се насочи към вратата.
	— Къде отиваме? — попита Тереза, след като се изравни с него. Томас се обърна и видя, че Чък ги е последвал.
	— Всъщност, ти трябва да останеш. Тук ще си ми нужен.
	— Какво? Защо? — попита Чък, едновременно изплашен и обиден.
	— Някой трябва да държи под око ставащото долу. Ако нещо се случи — ако се появи скръбник и започне да жили наред или настъпи експлозия, каквото и да е — ще дойдеш да ме повикаш. Ясно?
	Томас знаеше, че Чък е прекалено умен, за да се върже на това обяснение, но момчето прие, без да се възпротиви.
	— Добре. Но къде отивате? Как ще ви открия?
	Томас отвори вратата и направи път на Тереза да мине.
	— Отивам да получа някои отговори.


	Томас удари с юмрук по вратата.
	— Пуснете ни! — извика.
	Командния център бе забранен за всички под двайсет и една годишна възраст. Той и Тереза, Арис и Рейчъл бяха част от екипа само когато другите го намираха за необходимо. Знаеше, че всички хлапета, включително „помощният състав“, са подложени на постоянен анализ и наблюдение.
	Но след онова, на което току-що бе станал свидетел, Томас бе уверен, че не харесва никак развоя на събитията.
	Готвеше се да стовари отново юмрук, когато се чу изщракване, после хидравлично свистене и металната врата се отмести. Там стоеше мъж, когото не бе виждал никога досега — нисък и набит, с черна коса. И не изглеждаше особено доволен.
	— Какъв е проблемът, Томас? — попита той с изненадващо спокоен глас. — Защото точно сега имаме доста работа.
	— Непрестанно повтаряте, че сме важни за вас, че сме част от всичко това — рече Томас и посочи Тереза и себе си. — Ние ви помогнахме да програмирате лабиринта. Помогнахме ви да пратите нашите приятели вътре. А току-що видяхме как един от тях умира и вие не направихте нищо. Защо? Защо не влязохте да им окажете помощ? Някой трябва да ни обясни какво стана, и то още сега.
	Томас трепереше неудържимо и едва успяваше да запази самообладание. Той си пое шумно дъх, очаквайки отговора на непознатия. На лицето на мъжа се меняха различни изражения. Последното бе на гняв.
	— Почакайте — рече той и затвори вратата.
	Томас замахна да заблъска отново, но Тереза хвана ръката му и поклати глава.
	„Те ще говорят с нас — рече тя. — Само трябва да проявим малко търпение. Ако искаме да постигнем напредък, трябва да се държим колкото се може по-уравновесено.“
	Поуспокоен от думите й, в които, разбира се, имаше смисъл, той въздъхна дълбоко и кимна, а после двамата зачакаха.
	Вратата се отвори след по-малко от минута. Сега там стоеше доктор Левит, плешив и навъсен както винаги, но преди да успее да каже нещо, до него се изправи доктор Пейдж. Тя почти го избута настрана.
	— Томас — рече тя с мек глас. — Тереза. Сигурна съм, че вие сте не по-малко загрижени от нас.
	Не беше очаквал това да са първите й думи, макар че едва ли би могъл да ги определи като странни.
	— Да, загрижени сме — потвърди Тереза. — На вас, хора, харесва ли ви да убивате деца?
	Томас не знаеше дали е разумно да е толкова пряма, но беше съгласен с нея. Каквото и да се бе случило, ЗЛО току-що бе убило Джордж. Хлапе, което едва бе навършило осемнайсет.
	Доктор Пейдж отстъпи встрани и разтвори широко вратата.
	— Влизайте. Ще ви обясним какво е станало. Какво се обърка. Заслужавате да знаете.
	— Да, мисля, че заслужаваме — кимна Томас, макар че бе объркан от реакцията й. Изведнъж си помисли, че няма никакво значение какво ще им кажат — всичко, което правят, може да е част от изпитанията, устроени от ЗЛО.
	Идваше му в повече.
	Той последва Тереза в помещението и се огледа.
	— Последвайте ме — подкани доктор Пейдж и затвори вратата. Левит стоеше отстрани и гледаше мрачно Томас и Тереза сякаш са вражески нашественици. След като прекосиха един къс и тесен коридор, влязоха в просторно помещение, отворено от двете страни. Вдясно от Томас имаше редици монитори, работни станции, пултове и столове. Приличаше на тяхната стая за наблюдение, ала бе поне десет пъти по-голяма. Двайсетина души седяха на столовете и не отделяха погледи от екраните. Вляво имаше няколко бюра, стъклена стая за заседания и затворени врати, зад които се криеха кой знае какви загадки. За пореден път Томас осъзна колко малко знае всъщност за тази организация.
	— Не искам никой да разговаря с вас за това точно сега — подхвърли през рамо доктор Пейдж, докато крачеше през помещението, в което кипеше трескава активност. — Да открием спокойно местенце и ще ви обясня какво е станало. Бих искала да ни вярвате — да вярвате на мен — малко повече, отколкото изглежда в този момент. Защо не ни дадете малко доверие в аванс?
	— Доверие в аванс? — повтори Томас, за пореден път изненадан от думите й. Възможно ли бе тя да има обяснение за случилото се? След всичко, което бяха видели?
	Пейдж ги отведе в малка стая с маса и четири стола. Влезе след тях и им махна да сядат. Томас не знаеше как се бе получило, но бе дотичал тук с гръм и трясък, настоявайки веднага да получи отговори, а вместо това отново играеше тяхната игра.
	— Не сме дошли да си бъбрим — рече той. — Не желаем да слушаме лъжи. Искаме отговори. Ако обичате.
	— Вие убихте човек — присъедини се Тереза с далеч по-спокоен глас. — Не сме се съгласявали да участваме в такива неща. Не искаме да избиваме нашите приятели. Ние ли сме следващите?
	Доктор Пейдж не изглеждаше ядосана, гузна или засрамена. По-скоро… натъжена. Объркана.
	— Приключихте ли? — попита с уморен глас. — Мога ли най-сетне да говоря? Писнало ви е от лъжи и полуистини? На мен също. Уж дойдохте тук да чуете отговори, а само отправяте обвинения. Трябва да престанете, ако искате да говоря.
	Томас въздъхна. Накрая неизменно започваха да се отнасят с него като с дете и той не можеше да направи нищо по въпроса. Най-обидно бе, че той наистина изглеждаше дете в очите им, макар че със сигурност не се чувстваше така.
	— Добре — съгласи се Тереза, докато той кипеше отвътре. — Говорете тогава.
	Доктор Пейдж кимна.
	— Благодаря. А сега — истината. Чрез мутации получихме версия на вируса на изблика, която може да се загнезди в тялото на муни по… доста интересен начин. Начин, който ни помага да разберем по-добре основния вирус. Тази променена версия скръбникът е инжектирал на Джордж, а серумът е, за да преустанови страничните й ефекти. За съжаление серумът все още не е усъвършенстван и вие видяхте неговия… злощастен резултат. — Тя млъкна за момент и погледна Томас, за да провери каква е реакцията му. Той бе толкова втрещен от нейната откровеност, че не можеше да събере мислите си. Тереза също мълчеше.
	Доктор Пейдж скръсти ръце.
	— Ще продължим работата върху него. Не сме искали Джордж да умре — това е самата истина. Ще коригираме съставките на серума. — Тя млъкна и си пое дъх. — Но ето какво ще ви кажа: получихме някои изключително важни данни в часовете след неговото ужилване, информация, от което се нуждаем непрестанно. Не само от Джордж, но и от всички, които видяха какво се случи и реагираха на него.
	Тя се изправи, опря длани на масата и се наведе към тях.
	— Ето това е важното.
	Отиде до вратата, отвори я и ги погледна.
	— Трябва да призная, че обикнах и двама ви. Като мои деца. Кълна се, че няма нищо по-вярно на този свят. — Доктор Пейдж преглътна мъчително. — И ще направя всичко — _всичко,_ — за да може един ден да има свят, в който да се върнете.
	Тя сведе глава, прикривайки сълзите си, и излезе, затваряйки вратата зад себе си.


>	41.

	__230.04.8/19:15__
	Томас лапаше вечерята си на големи хапки. Беше решил да остане цяла вечер в стаята за наблюдение и не искаше да губи и минутка от ценното си време. Там се чувстваше най-близо до своите приятели. Метна в устата си последните няколко залъка и изтича към стаята.
	Седна и провери дали всички монитори са включени. Направи бърза проверка на пултовете и различните ъгли за наблюдение.
	После се наведе напред. И започна да гледа.
	Днес Миньо и Нют бяха партньори, бегачи в лабиринта. Гледаше ги как влизат през източната врата и се насочват към ниската приземна постройка в средата, превърната в картографско помещение. Бяха оставили писмо в Кутията с молба да получат хартия и моливи и молбата им бе удовлетворена.
	Днес те не спряха да тичат, докато не приближиха масивната врата на бетонната постройка. Вратата имаше валчеста дръжка, като тези, които слагат в подводниците — и тъкмо затова бяха избрали това помещение, за да държат картите. Миньо пъхна ключа, завъртя дръжката, докато изщрака, и вратата се отвори. Двамата влязоха вътре, първите бегачи, прибрали се у дома. Един бръмбар ги последва и Томас побърза да превключи образа от камерата му на централния екран.
	Миньо се пресегна за руло с хартия, докато той и Нют не спираха да си напяват нещо, което приличаше на „ляво-ляво-дясно-ляво-дясно-дясно-дясно“, „двувърха скала и три надясно“ и „пукнатина с форма на дъга, наляво, оголено от бръшлян място, ляво-дясно-дясно“. Те нанасяха с трескави движения координатите, бързайки да запишат всяка дума, преди да са я забравили.
	— Пфуй! — възкликна Миньо, хвърли молива, протегна се и се прозя. — Днес добре си потичахме.
	— Не беше лошо — съгласи се Нют с усмивка. Двамата взеха листата и се заеха да преобразуват думите в карта. Алби седеше на пейката при пилона за знамето, съвсем сам. Беше нощ, вратите се бяха затворили отдавна. До него имаше празна чиния, по ризата му бяха полепнали трохи. Очите му бяха затворени, тялото — съвсем неподвижно.
	— Алби? — извика някой и го събуди.
	— Шшшт! — изсъска Алби. — Остави ме на мира. Искам да слушам.
	— Добре. — Другото хлапе приседна наблизо и затвори очи като Алби. Навън, зад стените на огромния им дом, преградите на лабиринта започнаха обичайната си процедура по разместване. Земята се тресеше, въздухът се изпълни с далечния тътен на скърцащи камъни. На лицето на Алби трептеше някакво подобие на усмивка.
	— Гръмотевици — прошепна той.
	— Какво? — попита другият.
	— Гръмотевици. Спомням си за гръмотевиците.


	По бузата му се търкулна сълза. Той не я изтри. Докато доктор Пейдж мереше жизнените му показатели, Томас седеше на стола, неподвижен, мрачен. Днес имаше напрегната учебна програма и вече се чувстваше толкова изтощен, че му се плачеше.
	— Нещо си смълчан тази сутрин — подхвърли тя.
	— Така ми е по-добре. Моля ви, оставете ме.
	— Добре — прошепна тя.
	Томас си представяше неговите приятели, занимаващи се с разни неща в Езерото. Опитваше се да го прави във всеки един момент, сякаш живееше заедно с тях. Пък и днес му хрумна и друга мисъл: един ден ще се присъедини към тях. Така ще е най-правилно.
	Доктор Пейдж забоде игла във вената му и този път той почувства убождането.
	Животът му отново се върна към познатата рутина, с редки изблици на разнообразие. Гледаше приятелите си как се опитват да подредят живота си в Езерото и да изучат лабиринта. Следеше тяхното развитие, радваше се, че работят здраво, за да облагородят мястото. Създаваха правила, измисляха служби, разработваха установен ред. Чифликът бе три пъти по-голям, отколкото когато започнаха, и Миньо бе провъзгласен за блюстител на бегачите.
	Всички тези неща и още много други се случваха, докато дните се превръщаха в седмици и после в месеци. Тереза и Чък вече бяха негови постоянни спътници и той се радваше, че е с тях. Те правеха живота му търпим, понякога дори забавен. Но беше трудно да се отдаде на безгрижие, когато мястото, където живееше, му напомняше постоянно за две неща: че приятелите му са участници в експеримент и че този експеримент съществува, защото във външния свят върлува ужасна, свирепа болест.
	И така, той продължаваше да следва всекидневната рутина. Позволяваше да следят процесите в тялото му, ходеше на уроци, правеше каквото поискат. Помагаше на Тереза да подготви поредното момче, преди да бъде прехвърлено. Не повече от веднъж месечно слизаше в подземията, от които пазеше толкова скъпоценни спомени. Там беше мрачно, тъмно и по-влажно отпреди. Стараеше се да си освободи време за наблюдателната стая, водеше си бележки за всичко, което виждаше, и ги споделяше с доктор Пейдж. Колкото по-добър бе анализът, толкова повече наблюдения даваха.
	В по-голямата си част това бе скучен и еднообразен живот, прекъсван от сладките мигове на срещи с Тереза и Чък. Беше поносим само благодарение на добронамереното, дори нежно отношение на доктор Пейдж, единствената служителка със сърце в ЗЛО, единствената, която помнеше какво е да си дете. Тя не отстъпи от думите си от онзи ден, когато призна, че ги обича като свои деца. Ала в поведението й се усещаше известна резервираност, сякаш си даваше сметка, че подобна близост в един момент може да се окаже твърде опасна.
	Това беше странен свят. Но Томас продължаваше да го обитава.


>	42.

	__230.08.21/10:32__
	Смахнатите дни започнаха с почукване на вратата една сутрин.
	Когато отвори, там стоеше непознато за него момче в компанията на този, когото най-малко бе очаквал да види — Рандал. Мъжът напоследък рядко се вясваше, всъщност Томас бе почти сигурен, че за последен път го видя в деня на смъртта на Джордж. Не изглеждаше никак добре. Беше отслабнал и лицето му бе посивяло. Колкото до новото момче, то бе малко по-високо от Томас, с русолява коса и ококорени от почуда очи като на бебе.
	— Това е Бен — представи го Рандал. — Той е едно от новите ни попълнения през последните дни и е идеален за прехвърляне. Доктор Пейдж иска да го подготвиш, преди да се захванеш с уроците.
	Рандал се обърна, без да чака отговор, и се отдалечи забързано по коридора сякаш закъсняваше за среща. Бедният Бен остана на прага, като се оглеждаше боязливо.
	— Не се плаши от тоя тип — рече му Томас и отвори широко вратата. — Винаги е бил малко странен. Влизай. Може да не ми повярваш, но помня добре какво е да си новак тук.
	— Благодаря. — Бен пристъпи в стаята и седна зад бюрото. — Откриха ме в Денвър.
	И после неочаквано избухна в сълзи. Скри лицето си в шепи и раменете му се разтърсиха от ридания.
	Денвър? Томас бе изучавал подробно този град. Знаеше, че е безопасна зона, събирателен пункт за хора, които не са заразени от изблика. Бяха въвели сериозни предпазни мерки за всички, които влизаха, и го бяха заобиколили с високи укрепени стени. Фактът, че Бен идваше оттам, се стори на Томас странен. Не означаваше ли това, че родителите му са здрави? И все пак — защо ЗЛО го бяха отвлекли?
	Томас едва сега забеляза, че момчето продължава да плаче.
	— Какво е станало? — попита той. — Хайде, успокой се и ми разкажи.
	— Най-сетне бяхме намерили място, където да живеем — хлипаше Бен. — Приятно местенце. И родителите ми не бяха болни от изблика! Сигурен съм! Не биха ни пуснали вътре в противен случай. — Думите му се нижеха една след друга, като начеващ порой. — Питаха ме дали искам да се присъединя към едно проучване, баща ми отказа, тогава ме сграбчиха и ме отведоха. Събориха мама на земята и заплашиха да застрелят татко. Кои са тези хора? Защо съм тук?
	Томас седеше на крайчеца на леглото и не смееше да помръдне. Нямаше никаква представа какво да отговори. Винаги бе смятал, че децата, които ЗЛО събира, са от болни родители. Дали сегашният случай не бе изключение, или разкриваше гигантска лъжа?
	Бен се разплака отново, заровил лице в скръстените си на бюрото ръце.
	— Съжалявам, човече — каза съчувствено Томас, покъртен от терзанията на момчето. — Но те се опитват да намерят лек за изблика и наистина са отчаяни. — Това бе всичко, което му идваше наум. Сърце не му даваше да говори още. — Но ще видиш, скоро нещата ще се подобрят.
	Бен вдигна глава, изтри сълзите от лицето си и кимна.
	— Ела, ще те разведа наоколо. — Томас се надигна, отиде при вратата и махна на Бен да го последва в коридора. И през цялото време си повтаряше наум, че е един проклет лъжец.
	След като разведе Бен из комплекса, Томас седна с него в стаята за наблюдение и му представи лабиринта. Така и не посмя да му съобщи, че скоро ще го пратят вътре, не и след сълзите, на които бе станал свидетел по-рано. Но беше сигурен, че хлапето не е никак глупаво. Опитваше се да поддържа оптимистична нотка.
	— Повечето от момчетата харесват живота там. Да спят на открито, да са сред приятели.
	Томас с изненада установи, че започва да лъже със същата лекота, с която го правеха повечето служители на ЗЛО. Тази мисъл го обезпокои, но нямаше какво друго да направи. Искаше му се да накара момчето да се почувства поне за малко по-добре.
	Мислите му бяха прекъснати, когато на един от мониторите се появи нова сцена. Камерата на бръмбар острие бе проследила Гали, който непрестанно се озърташе, сякаш бе замислил някоя пакост.
	— Олеле — прошепна Томас и изведе картината на големия екран.
	— Какво има? — попита Бен.
	За няколко секунди Томас бе забравил напълно за съществуването му, още по-малко, че седи до него.
	— А, нищо — отвърна той замислено. — Искам да видя накъде е тръгнал един приятел. — Опасявайки се, че на екрана може да се случи нещо неприятно, което да изплаши допълнително Бен, той побърза да го изпрати в коридора. Накара го да застане на няколко крачки от вратата. — Виж, ще почакаш тук, нали? Ще повикам някого да довърши с теб обиколката. Беше ми приятно да се запознаем.
	— Добре — съгласи се момчето, очевидно беше объркано.
	Томас съжаляваше за постъпката си, но нямаше търпение да се върне пред монитора. Остави вратата леко отворена, за да чуе, когато се появи Тереза. Когато отново седна на стола, Гали бе стигнал до Южната врата и тъкмо се извръщаше към Езерото, оглеждайки района. Изглежда, искаше да провери дали някой не го следи. Но не бръмбарите остриета го безпокояха — значи се опасяваше от момчетата. След като се успокои, че наоколо няма никого, той насочи вниманието си към лявата страна на огромната врата, с редицата стърчащи от нея шипове.
	— Какво си намислил? — прошепна Томас. — Хайде, проклето бръмбарче, дай ми по-добра картина.
	Сякаш механичното насекомо го чу, защото ускори ход и започна да се катери по стената над Гали. Когато се издигна достатъчно, завъртя се така, че да може наблюдателят да вижда лицето на момчето.
	Гали плачеше и съдейки по широките мокри дири по бузите му, това бе от известно време. Томас не разбираше какво става. Защо Гали се промъкваше в забранена територия? Не беше бегач, затова и не му бе позволено да излиза в лабиринта, а изглежда, тъкмо това бе намерението му.
	Томас внезапно си спомни за Бен, когото бе оставил отвън в коридора.
	„Тереза, къде си? — повика я той. Междувременно намали звука от екрана, за да не чува Бен какво се случва. — Ела да ме отървеш от новото хлапе. Казва се Бен и го оставих пред стаята за наблюдение. Гали е замислил нещо.“
	„Добре“ — дойде веднага лаконичен отговор.
	Гали вече бе нарушил правилата, прекрачвайки отвъд пределите на вратата. В момента бе официално вън от територията на Езерото. Той затвори очи и изглеждаше потънал в дълбок размисъл. После на лицето му изгря странна усмивка. Разпери ръце, сякаш си представяше, че лети. И изведнъж Томас разбра. Гали бе напуснал Езерото само за да изпита тръпката.
	Внезапно скрапът се изпълни с движение. Томас си пое изплашено дъх, когато сякаш от нищото изплува огромното туловище на скръбник, което закри напълно тялото на Гали. Чу се нечовешки вик и стържене на метал. Бръмбарът острие подскочи и се завъртя — сега показваше само бръшлян и камък. Но Томас позна, че викът е на Гали. И това не беше вик на уплаха, а на нетърпима болка. Камерата се завъртя обратно и сега вече скръбникът бе изчезнал. Гали притискаше едната си страна с ръка, докато с другата се подпираше, мъчейки се да се изправи. Отне му доста време, но накрая успя да пропълзи обратно в Езерото. Момчетата вече тичаха към него. Едно от тях на име Клинт беше най-отпред, с чанта за първа помощ през рамо. Служителите на ЗЛО най-сетне бяха определили точната доза серум и Клинт държеше в ръка готовата спринцовка.
	Томас не мислеше, че някога ще забрави писъците на Гали.
	Чу изплашен вик зад гърба си и когато се обърна, откри, че Бен е бутнал вратата и гледа екрана. Очите му бяха разширени от ужас.
	— Какво става там? — попита той с разтреперан глас.
	Томас търсеше отчаяно някакво обяснение.
	— А, това ли? Ами те понякога провеждат такива тренировки, за да проверят готовността за реакция. Нищо страшно.
	Едва щом свърши, си даде сметка, че говори досущ като доктор Левит. За щастие, в този момент дойде Тереза и отведе Бен.
	„Бедното хлапе“ — помисли си Томас.


>	43.

	__230.12.17/21:06__
	Томас чакаше търпеливо да се върне доктор Пейдж, която бе отишла до лабораторията да отнесе кръвните му проби. По някаква странна случайност в помещението нямаше никого, нито дори помощниците. След няколко минути в тишина любопитството му взе да се пробужда.
	Той стана от стола и доближи един от шкафовете. Отвори няколко вратички, дръпна две-три чекмеджета. Не откри нищо необичайно. Епруветки, спринцовки, хартиени пакети. Но след това, в последното чекмедже отдясно, се натъкна на златна мина.
	Беше таблет.
	Тънкият, дълъг педя и половина правоъгълен прибор имаше блестящ сив екран и бе готов да разкрие пред него цял един свят с нова информация. Томас знаеше, че вероятно ще му е нужна парола, но това бе възможност, каквато не бе имал досега. Без да мисли за последствията, той напъха таблета в панталона си и го покри отгоре с ризата.
	Седеше кротко на стола доста преди доктор Пейдж да се появи.
	Същата вечер каза на един от помощниците, че се чувства изморен и предпочита да пропусне вечерния тур в стаята за наблюдение. Никой не повдигна въпрос.
	Нямаше търпение да се зарови в съкровищата, скрити в таблета. Взе си няколко сандвича от столовата, за да го превърне в забавление за цяла нощ. После се прибра, настани се на бюрото и включи таблета. Още не беше казал на Тереза. Не искаше да рискува да му отнемат безценната находка, преди да е извлякъл поне малко информация от нея.
	За негово голямо разочарование и точно както предполагаше, повечето от информационните портали на прибора бяха защитени с кодове. Можеше да забрави за опитите да проникне дистанционно в системите на ЗЛО. Но пък оставаха достатъчно неща на открито, които да подхранват интереса му — всичките в един отворен файл на име „История“.
	Той се зарови в документите, стараейки се да запамети колкото се може повече. Научи истинските имена на приятелите си и някои от тях го накараха да се разсмее. Сиги, известен още като Пържитиган, бе кръстен от родителите си Тоби. Томас не знаеше защо това му се стори толкова смешно.
	Имаше и друга интересна информация. Планове на комплекса на ЗЛО и на отделните сгради. Ранен военен доклад за първите проекти за скръбници. Климатични данни, покриващи назад периода до първите слънчеви протуберанси, както и сравнителни характеристики за слънчевите изригвания преди този период. Тонове информация за изблика, симптоми, стадии на болестта, предишни опити за лечение.
	Една вероятно случайна забележка в дневника привлече вниманието му — двама членове на работната група обсъждаха необходимостта „да се побърника из спомените на А2, защото първата му среща с Тереза се оказа истински провал“. Това накара Томас да спре да чете. Гледаше с празен поглед в трепкащото екранче на таблета.
	Спомни си деня, в който се срещнаха за пръв път официално с Тереза. И за странното deja vu, което не му даваше мира. Нима ЗЛО бяха провеждали още тогава експериментите си с импланти и корекция на спомените? Защо не, като се има предвид как постъпиха с приятелите му, преди да ги пратят в лабиринта. Изглеждаха доста опитни в действията си. Ала мисълта, че може да е имало още една среща с Тереза, която са изтрили напълно от съзнанието му, го притесни. Ако е така, какво още са могли да му отнемат?
	Колкото повече мислеше за това, толкова повече се потискаше, а нямаше никаква полза. Ето защо той разтърси глава и се върна към информацията в таблета.
	След няколко задънени улици видя един файл с название „Кореспонденция за заличаване“. Отвори го. Вътре имаше поредица от бележки и съобщения, прехвърлени тук от забранената за достъп зона в таблета вероятно по погрешка. Кореспонденция между ръководни кадри на ЗЛО и отговорни фактори, за които можеше да предполага, че са сред основателите на организацията. Срещна доста съкращения, някои от които успя да разпознае, като ОВИИИ: „Опит за възстановяване информацията за изблика“, КСС — Коалиция за спасяване на света и ВМИИИБ — Военномедицински изследователски институт за инфекциозни болести, но други му бяха напълно непознати. Докато четеше тази част, неволно започна да се пита какво ли е било да живееш в онези времена.
	Продължи да се рови из таблета още часове, въпреки че очите му пареха от умора. По някое време започна само да прелиства и да плъзга бърз поглед по страниците, без да се задълбочава в материалите.
	После се натъкна на нещо интересно. Бяха две съкращения, които не бе срещал досега, заедно с графа „Съвършено секретно“, изписан с червено мастило. Това можеше да е важно. Прегледа една-две бележки и сърцето му започна са тупти все по-бързо с всяка прочетена дума. Не можеше да повярва на очите си. Говореше се за вирус. За това, че е творение на хората. Че е бил разпространен с определена цел. И че населението на Земята е станало твърде многолюдно, за да може да бъде изхранвано.
	— О, божичко — прошепна той, докато четеше последната част.
C>
#	Меморандум на Коалиция за спасяване на света
	Дата: 219.2.12, време: 19:32
	До: всички членове на борда
	От: председател Джон Мичъл
	Относно: предложения за издаване на Директива. Моля, споделете с мен мислите си относно изложеното предложение. Окончателната заповед ще бъде издадена утре. Изпълнителна Директива №13 на Коалиция за спасяване на света по препоръка на Центъра за контрол на популацията да се смята за СТРОГО СЕКРЕТНА с най-висок приоритет, наказанието е с максимална строгост.
	Ние, Коалицията, с настоящото разрешаваме на ЦКП да реализира в експресен порядък тяхното предложение за контрол на популацията под номер 1, представено подробно и приложено към този документ. Ние, Коалицията, поемаме пълна отговорност за това действие, ще следим неговото изпълнение и ще предоставим помощ, доколкото е във възможностите ни. Вирусът ще бъде разпространен в райони, препоръчани от ЦКП и одобрени от Коалицията. Ще бъдат разположени въоръжени формирования, които да осигурят правилното развитие на процеса. С настоящото се ратифицира Изпълнителна заповед №13 и ПКП №1. Заемете се с незабавното изпълнение.
C$
	„Брей.“
	Това бе отговорът на Тереза, след като сподели с нея наученото.
	„Аха — отвърна той. — Брей и още как. Смятали са, че вирусът ще изтреби само определен процент от популацията — че ще могат да го контролират. Нямали представа, че може да мутира и да се превърне в чудовището, покосило почти цялото население на Земята. Просто не мога да повярвам. Не мога да повярвам.“
	Тереза мълчеше. Този път дори не му остави достъп до чувствата си.
	„Най-лошото — продължи той — е, че има директна връзка със ЗЛО. Ето например Джон Мичъл. Онзи тип, когото видяхме в ямата на побърканяците. Излиза, че той е наредил разпространението на вируса.“
	„Миналото е минало, Том.“
	Тръпки го побиха от думите й.
	„Поне са се опитали да оправят това, което са свършили — продължи тя. — Искам да кажа, сега вече е късно, нали?“
	„Тереза… — Той млъкна. Не знаеше какво да каже. — Ти да не би… вече да знаеше за това?“
	„Дочух разни слухове.“
	„И не си ми казала?“
	Томас беше изумен. Как би могла да крие подобно нещо от него? Тя беше най-добрият му приятел. Първият, с когото сподели наученото.
	„Просто не виждам смисъл. Да, имаме причини да мразим тези хора. Но с какво проклятието към миналото ще ни помогне да решим проблемите? Въпросът е кое сега има значение.“
	Томас се можеше да повярва, че тя може да разсъждава толкова едностранчиво.
	„Нищо ли не научи от уроците при мис Дентън? За да откриеш решението, първо трябва да познаваш издълбоко проблема. Това е проблем.“
	Отговорът, който получи от Тереза, бе лишен от всякакви емоции.
	„Да, сигурно си прав. Много съм уморена, Том. Не може ли да обсъдим това утре?“
	Тя напусна ума му, преди той да отговори.
	На следващия ден обаче Тереза отказа да говорят за това с обяснението, че предпочита да се съсредоточи върху бъдещето, а не да се рови в миналото. Доктор Пейдж също се отнесе с пренебрежение и заяви, че това са решения, вземани преди време и от други хора. Сякаш и двете бяха твърдо решени да забравят за случая.
	Томас обаче не забрави.
	Закле се, че винаги ще го помни. Ще помни, че ЗЛО се опитва да реши проблем, създаден именно от техните предшественици.


>	44.

	__231.05.04/22:14__
	Тази година зимата идваше на пориви като стар двигател, който се рестартира отново и отново, след като години наред не е работил. Но накрая се възцари и продължи далеч отвъд периода, когато вече трябваше да е пролет.
	Томас не излизаше навън често и когато го правеше, беше само с разрешение и придружаван от двама въоръжени пазачи. Но видя достатъчно, за да си даде сметка, че студът, ледовете и снегът се бяха завърнали на планетата, при това е отмъстителна сила. Климатолозите на ЗЛО заявиха, че Земята бавно възстановява предишния си климатичен цикъл — зима, пролет, лято, есен, но че на местата, отдалечени от екватора, времето все още е твърде нестабилно и непредсказуемо за разлика отпреди слънчевите протуберанси. Те описваха световния климат като махало, което сега се носи по-бързо в двете посоки.
	Томас се наслаждаваше на чистия въздух, когато имаше възможност, обичаше да усеща сипещия се върху лицето му сняг, хапещия носа и пръстите студ. Беше като да се изсмее в лицето на изригванията: „Видяхте ли? Студено ми е! Да видим как ще го преглътнете.“
	В началото на май — зимата все още не бе готова да отпусне хватката си — той се разходи навън с Тереза и Чък, охранявани от двама въоръжени пазачи. Томас беше в лошо настроение.
	Всичко, свързано със ЗЛО, бе започнало да му писва, да подсилва гнева му. Психолозите, променливите, гибелната зона, моделите на поведение. Всичко. Чувстваше се така от нощта, когато откри истината за техните предшественици — че тъкмо те са разпространили вируса, за който сега се опитват да намерят лечение. Да излезе навън дори за кратко, бе като едно малко бягство.
	Тереза потрепери и потърка раменете си с ръце.
	— Сигурни ли сме, че това е планетата Земя? Че ЗЛО не са ни метнали на някой равнотранс, за да ни прехвърлят на ледена планета?
	— Би било страхотно — възхити се Чък. — Ледени извънземни. Дали езикът ти ще залепне за кожата им, ако ги близнеш? Нали се сещате, като с пилона на знамето?
	Томас се пресегна и разроши косата на своя приятел.
	— Да, сещаме се, Чък. Не е необходимо всеки път да ни обясняваш шегите си. Понякога те наистина са смешни. Като тази. Много смешна. Толкова се смях, че ме заболя коремът.
	— Аз също — добави Тереза. — Скъсвам се да се кикотя. Отвътре.
	Чък изгрухтя от удоволствие и се захили. Често реагираше на нещата по този начин. Но това го правеше още по-симпатичен.
	— Но да не прекаляваме със смеха, а? — продължи Тереза. — Не искаме да събудим побърканяците от ямата.
	— Аз не съм ги виждал — заяви Чък и се нацупи. А може би само се преструваше, помисли си Томас.
	Свиха зад ъгъла на сградата и спряха, впечатлени от гледката, която се разкри пред тях. Светлините от външната страна на комплекса грееха достатъчно ярко, за да озарят гората наоколо, а боровете бяха посипани със ситен сняг. В небето блещукаха снежинки, в далечината се чуваше грохотът на морските вълни. Томас имаше чувството, че се е изправил пред сцена, създадена от хора, че вятърът в лицето му е породен от невидим, гигантски вентилатор.
	Изкуствен свят, като лабиринта.
	— Боже, колко е красиво — прошепна Тереза.
	Томас очакваше Чък да отвърне с шега, но той също бе запленен от обкръжаващата ги красота.
	— Светът ни не бил чак толкова грозен — рече хлапето. — Стига ЗЛО най-сетне да открият как да спасят всички, животът може отново да стане хубав, а?
	Томас само кимаше, положил ръка на рамото на Чък. С помощта на откраднатия таблет бе направил свое разследване относно Обгорените земи — място, където ЗЛО се готвеше да проведе някаква засекретена операция. Ако Чък беше видял снимки на този окаян край, щеше да промени малко тона. Но хлапето имаше право. На този свят имаше предостатъчно места като района около комплекса с вълшебно красивата гора и океана, стоварващ вълни на брега. Места, където човечеството можеше да се засели и да построи наново цивилизацията.
	— Том, погледни натам — повика го Тереза и в гласа й се долови уплаха. Той проследи погледа й към група дървета на петдесетина метра от тях. Между тях се бе появила човешка фигура, която направи едва няколко крачки и после се строполи. Който и да беше, той се надигна, отърси се от снега и продължи да върви право към тях. Пазачите побързаха да заемат позиция пред децата и да вдигнат оръжия.
	— Най-добре да се връщаме — рече единият от тях.
	— Побърканяк е, нали? — попита Чък. Произнесе го спокойно и храбро и Томас се изпълни с толкова силна гордост, че почти го заболя.
	— Точно така, дребосък — потвърди другият. — Но не се плаши, с нас си в безопасност. Да се прибираме.
	— Чакайте малко — обади се Тереза. — Това не е ли… искам да кажа… ей, това е Рандал.
	Томас примижа заради ярката светлина. Беше права. Наистина бе той. Рандал. Ровеше с крака из снега, сякаш бе изгубил нещо там и се надяваше да го открие.
	Първият пазач свали оръжието.
	— Проклет да съм. Той е, наистина.
	— Какво прави тук? — попита шепнешком Томас.
	— А ние какво трябва да направим? — попита Чък, малко прекалено високо. Томас се опита да му изшътка, но беше късно. Рандал спря и вдигна рязко глава. Видя ги и известно време никой не помръдна.
	После Рандал внезапно се хвърли през снега право към тях.
	— Съжалявам — промърмори Чък.
	— Да се връщаме — повтори пазачът. — Трябва да докладваме на Рамирес.
	Те обърнаха гърбове на Рандал и хукнаха към най-близкия вход на комплекса. Почти го бяха стигнали, когато Рандал извика отзад:
	— Спрете! Марион! Моро! Искам само да ви кажа нещо!
	Чули имената си, пазачите се обърнаха и отново застанаха пред децата с насочени напред оръжия.
	Рандал излезе от дълбокия сняг и пристъпи на паважа, на двайсетина крачки от тях. Изглеждаше ужасно. Кръвясали очи. Окървавен нос. Хлътнали бузи. Над дясната му вежда имаше цепнатина и кръвта от раната бе засъхнала отстрани на лицето. Томас втренчи поглед в нещастния човек. Какво ли наистина правеше тук?
	— Говори бързо, Рандал — подкани жената. — Не изглеждаш никак добре. Трябва да повикаме помощ.
	— Не мога да го крия повече, нали? — каза Рандал, наведе се и се подпря на коляно. — Ужасно нещо! — Той се люшна напред, разпери ръце и с мъка успя да се задържи на крака. — Ужасно нещо е да се опитваш да скриеш от началниците си, че си болен от изблика!
	Томас стисна ръката на Чък. Снегът сякаш застина насред въздуха и спря да се върти и танцува, спря да пада.
	— Добре, приключихме тогава — заяви жената. — Моро, отвори вратата. Ще го вкараме вътре и ще повикаме лекар. Бързо.
	— Мислите се за специални, така ли? — извика Рандал. — Наистина ли вярвате, че няма да направят с вас това, което направиха с останалите?
	Моро въведе кода на вратата. Чу се остро писукане. Цветът на таблото се промени от червен в зелен, отекна метално изщракване. Вратата се отвори. Единият от пазачите я улови за дръжката и я дръпна към себе си.
	Томас почти изтика Чък през отвора, после сграбчи Тереза за ръката, дръпна я и се шмугна след нея. Не желаеше да прекара и миг повече отвън, в присъствието на Рандал, чиито викове продължаваше да чува.
	— Чухте ли какво ви казах? — дереше се Рандал. — Не бягате от този, от когото би трябвало. Не аз нося заплаха. Чухте ли ме?
	Пазачът затвори вратата зад тях и виковете на Рандал заглъхнаха. Томас надзърна през прозорчето и го видя да се обръща и бавно да се отдалечава към гората.


	— Довечера можеш да спиш на пода при мен — предложи Томас. Двамата с Чък стояха в коридора пред неговата стая. Тереза се бе прибрала в своята, за да отскочи до тоалетната, после пак се върна при тях. Лицето й изглеждаше обезпокоено.
	Томас я погледна загрижено.
	— Искаш ли и ти да спиш при нас? Да ти призная, и аз съм малко изплашен…
	— Всъщност…
	— Какво има? — попита Томас.
	Тя погледна към Чък, който изглеждаше унесен в мисли. Сетне заговори в ума му:
	„Ще го оставим да спи в твоята стая. Но после трябва да вървим.“
	„Чакай, какво има? — учуди се Томас. — Къде ще вървим?“
	„Нещата са по-зле, отколкото си мислех. Виж, просто го сложи да спи, разкажи му там някоя приказка, каквото и да е. И колкото време отнеме. Почукай на вратата ми, когато си сигурен, че е заспал.“
	„Какво е станало?“ — попита той отново.
	— Знаете ли какво? — произнесе тя на глас, без да отговори на въпроса му. Вдигна ръка и разроши нежно с длан косата на Чък. — Уморена съм. Защо вие двамата не идете да се наспите, а утре пак ще се съберем. И не се безпокойте. — Тя се наведе и погледна малкия Чък в очите. — Наистина. Рандал е болен, но те ще се погрижат за него. Ние сме муни. Нали не си забравял? Няма от какво да се боим. — Тя се усмихна широко, топло. Звучеше толкова уверено, че Томас почти й повярва.
	— Лека нощ — пожела й той. — Хайде, Чък.
	— Лека нощ — отвърна тя и се прибра в стаята си. Томас затвори вратата и хвърли няколко одеяла на пода за Чък. Докато нагласяваше импровизираното му легло, момчето отново показа, че е по-умно, отколкото го смятаха.
	— Да, тя е права — ние сме муни — рече то в мрака. — Но какво ще кажеш за хората, които работят за ЗЛО?


>	45

	__231.05.04/23: 41__
	Тереза отвори вратата, преди той да успее да почука повторно.
	— Влизай — прошепна му настойчиво, ала спокойното й на пръв поглед изражение го изплаши още повече.
	Той пристъпи вътре и тя затвори вратата.
	— Какво става?
	Тереза му подаде бележка и Томас я погледна. На листчето бяха изписани няколко думи с молив:
C>
	Елате да се видим. Колкото се може по-скоро.
@	Доктор Пейдж
C$
	Томас погледна Тереза.
	— Добре… какво все пак става?
	— Някой е пъхнал бележката под вратата ми, докато бяхме навън. — Тя замълча, леко задъхана. — Почти съм сигурна, че доктор Пейдж знае за случилото се отвън тази вечер. Трябва по някакъв начин да е свързано с Рандал.
	Томас се облегна на стената. Беше сигурен, че нещо се е объркало много сериозно. Сковаващ страх стисна гърдите му. Усещаше смазваща несигурност, разклащане на познатия свят.
	— Какво ще правим? — попита.
	Тереза постави ръка на рамото му.
	— Да идем да намерим доктор Пейдж. Тя е най-умният човек, когото познавам. Щом иска да говори с нас, значи е важно.
	— Добре — кимна покорно Томас. — Няма друг тук, на когото бих се доверил повече.
	Тереза го потупа по рамото, после отвори вратата и излезе в коридора.
	Томас я последва. Той почука тихо на вратата на доктор Пейдж. Последното, което биха искали, бе да събудят всички служители в този коридор. Тя не отговори и той почука по-силно. Най-сетне чу тихия й глас от другата страна:
	— Кой е?
	— Томас — отвърна и внезапно му хрумна нова мисъл. Ами ако бележката всъщност не е от нея? — И Тереза. Получихме съобщението ви.
	Вратата се отвори съвсем леко. Никога не бе виждал доктор Пейдж толкова… разчорлена. Косата й бе спусната, гримът бе измит от лицето й. Тя отвори вратата по-широко и им кимна да влизат.
	— Радвам се, че дойдохте. — Доктор Пейдж седна зад бюрото, а Томас и Тереза се настаниха един до друг на леглото и я зачакаха да заговори. Томас откри, че мислите му все се връщат към Нют, единствения от тях, който нямаше имунитет за болестта. За Нют имаше само две възможности: или ще открият лек за болестта, или един ден ще изгуби разсъдък и ще свърши като Рандал.
	Доктор Пейдж най-сетне заговори. И макар да изглеждаше спокойна и сдържана както винаги, очите й издаваха страха й.
	— От месеци очаквам със страх този ден и все се молех да се отдалечи поне още малко — поде тя. Беше се изправила, замислена, после се обърна към тях. — Има причина, поради която се борих за вас и търсих помощта ви толкова пъти — продължи доктор Пейдж. — Вие сте част от тази организация. Израсли сте тук като свои сред свои и зная, че имаме общи цели. Зная също така, че бихте направили всичко, което е нужно и е по силите ви, за да ни помогнете да осъществим нашата мисия. Но сега искам да ми се доверите. Можете ли да го сторите?
	Томас и Тереза се спогледаха. Той почти предугаждаше какво си мисли.
	И двамата кимнаха.
	Доктор Пейдж ги надари с топлата си усмивка.
	— Да, така си и мислех — рече. — Добре, вече нямаме друг избор. Захванем ли се с това, няма да има връщане назад. — Тя се взря в очите им. — Затова ще ви попитам още веднъж: готови ли сте?
	Томас се изправи. Тереза също. И двамата кимнаха повторно.
	— Добре, тогава. От известно време храня подозрения, че някои служители на ЗЛО прикриват от нас информация, която би могла да подкопае всички наши планове. Някои от ръководителите ни не са се появявали от седмици. Време е да задействаме установения протокол. — Тя замълча за кратко, преди да заговори отново. — Време е да дадем ход на Пречистването.


>	46.

	__231.05.05/12:33__
	Доктор Пейдж крачеше с уверена стъпка по коридора, напълно различна от жената, която Томас познаваше досега. Сякаш се бе загърнала с някаква невидима мантия на отговорността и я носеше с изправени рамене. Томас внезапно се изпълни с вяра в способностите й да се справи с положението.
	— В следващите двайсет и четири часа трябва да свършим всичко — подхвърли тя през рамо. — Разполагам с достатъчно сигурни хора в службата, а вие може да разчитате на Арис и Рейчъл.
	— Къде отиваме? — попита Тереза. — Какво е Пречистването?
	Доктор Пейдж спря при асансьора и натисна копчето за повикване. Вратата се отвори, те пристъпиха в кабината и поеха нагоре.
	— Първо, най-важното. В края на всеки ден ЗЛО изисква да се направят задължителни кръвни изследвания на всички служители. Никога не сме подценявали необходимостта да следим за зараза. Но през последните няколко месеца забелязах странни неща — като че ли се наслагваше невидим слой от подозрителност — и после открих, че някой е прониквал в медицинските ни картони. Председателят Андерсън тогава реши всички резултати да отиват право при него, преди да се препращат в медицинската служба. И така аз получавах доклада всяка вечер и нито един от нашите служители не показваше положителна реакция. Но това е според доклада, който пристига _през_ председателя.
	Асансьорът спря, чу се познатият сигнал и вратата се отвори. Томас и Тереза последваха доктор Пейдж в нов коридор.
	— Само че напоследък започнах да забелязвам симптоми — продължи тя. — Дори председателят има признаци на инфекция. Та затова съм сигурна, че нашият любим водач променя данните от доклада. Снощи видях Рандал на мониторите на медицинската служба. Той е много болен. И напълно вероятно не е единственият.
	Доктор Пейдж спря пред врата, която Томас бе виждал само веднъж досега. Когато го поканиха да се срещне със самия председател.
	— Но защо ние не забелязахме нищо? — попита Тереза. — Освен Рандал, имам предвид. Не видяхме други болни хора.
	Доктор Пейдж кимна, сякаш очакваше въпроса.
	— Може би за някои е още рано. А други успяват да се прикрият. Но случаят с Рандал ме накара да се замисля колко сериозно е положението. Ако резултатите са били фалшифицирани, както допускам, наложително е да активирам плана за безопасност, за да може оцелелите и здравите да довършат работата. Налага се да поема властта. Още тази нощ.
	Томас не можеше да повярва колко бързо се променя обстановката. Никога не бе виждал доктор Пейдж толкова мрачна и решителна.
	— Първо, трябва да открием истинските данни за кръвните изследвания. Да намерим оригиналния доклад, не подправения. Да разберем кой е болен и кой не е. А след това ще се справим с проблема.
	Томас се опитваше да се пребори с лавината неочаквана информация.
	— Но как ще влезем в кабинета му? Няма ли да ни засече охраната?
	Тя се усмихна, сякаш слънчев лъч проби облаците.
	— На кой от двата въпроса да отговоря първо?
	— На втория — обади се Тереза. — Охраната.
	Доктор Пейдж кимна.
	— Да кажем, че има някои хора — немалко, — които ми дължат услуги. Че всички се боят да не се разболеят и разчитат на нас, за да гарантираме здравето им. Рамирес дълбоко вярва, че аз съм единствената, която може да доведе нещата докрай — до откриването на лека. Тъжната истина е, че времето на председателя Андерсън да управлява ЗЛО е изтекло.
	Томас не знаеше какво да мисли.
	— Ами… този кабинет. Как ще проникнем, без Андерсън да разбере?
	По някое време усмивката на доктор Пейдж бе изчезнала напълно.
	— О, той ще разбере. Всъщност, в момента е вътре. Ще влизаме ли? — Тя бръкна в джоба си, извади хирургическа маска и я постави на лицето си. — Предполагам, че вие двамата нямате нужда? — Очите й изглеждаха засмени. Доктор Пейдж отключи вратата и пристъпи в кабинета на председателя. Имаше второ помещение зад първото, нещо като място за отдих и частни срещи. Откриха Андерсън там, заспал, завит с одеяло. Беше увиснал заплашително от ръба на кушетката.
	— Откъде знаехте? — попита шепнешком Тереза толкова тихо, че Томас едва я чу.
	Доктор Пейдж им даде знак да се върнат в предната стая и затвори безшумно вратата зад себе си.
	— Не можете да си представите какви предпазни мерки взех, за да не се заразя — рече тя иззад маската. — Крайни мерки. Нося тази маска почти двайсет и четири часа в денонощието, особено когато съм в помещение с потенциално заразни субекти. Мия ръце и лице на всеки половин час. Сама си приготвям храната… — Тя сведе очи към ръцете си. — Но разбира се, налагаше се да поемам известни рискове. Всеки ден. Ако не го правех, какъв доктор бих била?
	— Но какво ще правите с… него? — Тереза посочи вратата, зад която спеше Андерсън.
	— Той е една от причините да бъда толкова предпазлива. От няколко месеца го посещавам тук веднъж седмично. Между нас се появи нещо като… приятелство. Още преди да забележа… Разговаряхме дълги часове. За предишния живот, за ЗЛО, за прогреса в нашата работа. Председателят отдавна престана да заключва вратата. Но това, което искам да кажа, е, че през това време той се промени.
	— Кой друг може да е заразен? — попита Тереза.
	— Скоро ще разберем — ако не е унищожил официалните данни. — Тя отиде до бюрото на председателя — отгоре бяха разпръснати фотографии на близките му — и включи монитора. — Той е мнителен човек, но не проявява голяма изобретателност, когато става въпрос за пароли.
	Усмихна се и пръстите й забарабаниха по клавиатурата. Стаята се изпълни със синкаво сияние от екрана.
	— Няма да ни отнеме много… — промърмори замислено.
	Томас изведнъж бе споходен от нова мисъл — ами ако не е муни, както всички твърдят? Веднъж вече го бяха налягали подобни опасения, но наистина досега не се беше разболял. За миг пред погледа му се мярна кошмарното видение на ямата.
	Доктор Пейдж успешно преодоля няколко защити в компютъра на председателя и най-сетне на екрана се появи списък на всички служители от ЗЛО — от работниците в столовата, до лекарите и психолозите. И до децата. Тя прелисти няколко страници, откри графата за администрацията, цъкна върху нея и лицето на председателя Андерсън грейна на монитора. Сияещата му усмивка нямаше нищо общо със сегашното му състояние. Доктор Пейдж се зарови в данните и скоро откри резултата от кръвните проби от предния ден. Макар че вече предусещаше какъв ще бъде, когато Томас забеляза, че цифрите премигват в червено, по тялото му пробягаха тръпки.
	Председателят Андерсън беше заразен с изблика.
	И както се оказа, още неколцина от служителите на ЗЛО.


>	47.

	__231.05.05/3:42__
	Деветнайсет от общо сто трийсет и двамата лекари, психолози, учени, техници, сестри и други служители вътре в комплекса на ЗЛО бяха заразени. Всички ръководни кадри от кръга на Андерсън. Нищо чудно, че бяха участвали в заговор, за да го запазят в тайна от останалите.
	Доктор Пейдж върна Томас и Тереза по стаите им и ги заключи, обяснявайки по пътя, че ще трябва да задейства протокола за Пречистването и да се увери, че всичко се движи според плана. Обеща им да се появи скоро. Върна се след два часа, като водеше със себе си Рейчъл и Арис. След като ги въведе в стаята, постави на пода четири натъпкани раници.
	— За какво са? — попита Тереза.
	— Всичко ще обясня — увери я докторката. — Днес ще имам отчаяна нужда от вас четиримата.
	Томас кимна на приятелите си и те му отвърнаха. Арис изглеждаше пораснал, лицето му бе смръщено от тревога. Рейчъл бе подстригала още по-късо косата си и в черните й очи се долавяше печал. Но се държеше уверено и нещо в присъствието на двамата внушаваше на Томас спокойствие.
	Доктор Пейдж не показваше никакви признаци на умора. Беше поела нещата в свои ръце с видимо удоволствие.
	— Ето какво установиха моите хора — започна тя. — Андерсън е скрил всички заразени в сектор Д и съдейки по състоянието им, някои от тях са в доста напреднал стадий на болестта. Това обяснява защо не ги виждахме от известно време. Накарах да заключат цялата тази част на комплекса. Проверих отново медицинските резултати от вчерашните изследвания. Освен Андерсън, който още е в кабинета си, и Рандал, който е някъде отвън, всички останали заразени са изолирани. Служителите извън сектор Д са чисти. — Тя спря да си поеме дъх. Но не бива да губим нито миг. Трябва да се отървем от тези хора, и то колкото се може по-скоро. Имам няколко смели пазачи, които са готови да рискуват, но не мога да си позволя да губя повече хора. Ето къде идва вашият ред.
	Тя млъкна, оставяйки думите да увиснат във въздуха за повече тежест, и едва тогава смисълът им проникна в съзнанието на Томас със силата на светкавица.
	— Искате да…
	Тя кимна с неразгадаемо изражение.
	— Вие притежавате имунитет и сте най-възрастни и най-опитни от всички деца, които не са в лабиринта. Изправени сме срещу хора, които са много болни и много слаби. И което е по-важно — те всички сега спят, което означава, че трябва да действаме незабавно. Тези раници съдържат спринцовки, заредени с разтвор, който е бил приготвен за тази задача — достатъчно е само да се забият в шията и работата е свършена. Не би трябвало да имате проблеми.
	Томас усети, че коленете му омекват, и приседна на пода, за да го скрие. Арис пръв произнесе думите, които никой от тях не смееше да изрече.
	— Значи… искате да ги убием всичките?
	— Те и без това ще умрат — обади се неочаквано Тереза и Томас неволно потръпна от решителността в гласа й.
	— Чакайте, чакайте. — Той вдигна ръце и се изправи. Погледна Тереза, чудейки се дали това е някакъв начин да се освободи от чувството за вина, или наистина кожата й е загрубяла в последно време. — Трябва да обмислим всичко внимателно.
	— Не, Том — тросна се Тереза. — Или ще го направим сега, или малко по-късно ще умрат всички.
	Томас се отпусна на пода, озъртайки се слепешката със замъглен поглед. Не знаеше какво да й каже. Тя отказваше да общува с него телепатично. Можеше само да я гледа втрещено.
	— Съжалявам — чу гласа й, този път поомекнал. — Съжалявам, Том. Наистина. Но аз просто… Зная, че всичко това е ужасно, но ще е по-лесно, ако просто го приемем и изпълним замисъла докрай.
	— Тя с права — намеси се доктор Пейдж. — Вие четиримата скоро ще бъдете големи. Можете да се справите. Знаем точно къде се намират заразените достатъчно е да влезете във всяка от стаите и да ги инжектирате. — Тя посочи раниците. — Вътре има пистолети и дори гранатомети, ако ви потрябват. Но искам да ме чуете добре. Само ако наистина ви потрябват. Мисля, че ще успеете да го направите, докато спят. Ще разположа постове наблизо въпреки риска от предаване на заразата, в случай че нещо се обърка.
	Известно време в помещението цареше тишина. Доктор Пейдж им бе оставила няколко минути, за да го обмислят.
	— Бройте ме — рече първа Тереза.
	— Мен също — добави Арис.
	— Целта оправдава средствата — промълви горчиво Рейчъл.
	— Трябва да го направят официално мото на ЗЛО. „Целта оправдава средствата.“ Но и аз ще участвам.
	— Това е тъжната равносметка, нали? — попита Арис. Ако можеш да спасиш милиарди, като убиеш милиони, не трябва ли да го направиш? Говоря хипотетично, нали ме разбирате? Ако наистина се изправиш пред подобна възможност и откажеш, това не означава ли, че си съпричастен в смъртта на милиардите? Предпочитам да убия един милион, вместо един милиард.
	Томас спря върху него объркания си поглед. Струваше му се, че светът е започнал да се върти в обратна посока.
	Доктор Пейдж кимна на тримата, приели предложението й.
	— Томас? — попита тя.
	Той не отговори. Беше увесил глава.
	— Том? — повика го Тереза. — Нужен си ми. Нужен си на всички _ни_. Моля те.
	Не се чувстваше добре. Не се чувстваше _никак_ добре. Мислите му се блъскаха отчаяно, докато търсеше най-верните думи. Знаеше, че те ще направят това, което доктор Пейдж иска от тях. Бяха стигнали твърде далече, за да се връщат обратно. Имаха приятели в лабиринта, трябваше да мислят и за Чък, за цял един свят. И той щеше да участва. В Пречистването. Трябваше да бъде направено. Щеше му се да каже нещо умно, нещо задълбочено, нещо, което да ги свърже, преди да се заемат с ужасната задача. Но вместо това произнесе:
	— Гадна работа.


>	48.

	__231.05.05/4:15__
	След като и четиримата се съгласиха да участват в мисията, доктор Пейдж отиде да повика неколцина пазачи, после ги инструктира как да работят със спринцовките и оръжията, същевременно координира цялата операция. Докато чакаха, Тереза най-сетне отвори ума си за него.
	„Как си?“ — попита.
	„Аз просто… не зная как се чувствам.“
	Тя замълча и изглеждаше, че няма да заговори отново, унесена в мисли. Той чакаше, макар че му се искаше да каже още нещо.
	„Виж — рече Тереза накрая. Когато говореше така, винаги му се струваше, че се готви да разкрие душата си пред него. — Помниш ли, когато ти разказвах за мястото, откъдето идвам? И че името ми е Диди?“
	Остра болка го прониза, когато произнесе това име, толкова силна, че трябваше да се намести на стола.
	„Да, помня.“
	„Беше ужасно място, Том — продължи тя. — Не мога дори… беше наистина ужасно. Видях безброй хора да се заразяват с изблика, помня как бягахме от побърканяците, помня… напоследък си мисля, че сигурно на много места по света животът е точно такъв. Има толкова много малки момиченца, които стават свидетели на подобни неща. Умират сред подобни ужаси. И ЗЛО иска да спаси света от това.“
	„Зная — отвърна Томас. — Всички сме виждали лоши неща.“
	„Не и колкото аз. Там, където живеех… заразените бяха струпани на едно място, а болестта все още не беше се разпространила. Един ден целият свят — всеки град и всяко село — ще прилича на съсипаната Северна Каролина. И тогава всички ще умрат.“
	Томас се изправи. Искаше му се да сложи край на този потискащ разговор.
	„Разбирам те, Тереза. Разбирам те. Трябва да открием лек. Наистина ли мислиш, че не съм чувал тази реч поне хиляда пъти?“
	Той усети раздразнението й.
	„Том, тези речи не са само празни думи. Трябва да намерим лек и вече не можем да гледаме само в близка перспектива. Говорим за изчезването на цяла една популация. От значение сега е единствено крайният резултат. А как ще стигнем до него… просто трябва да го направим, ясно? Каквото и да ни струва.“
	„Значи ще ги избием? — попита Томас. — Това искаш да ми кажеш, нали? Ние четиримата ще отидем в онази част на комплекса и просто ще избием всички, които са болни от изблика?“
	„Да. Точно това ще направим.“
	Томас се мъчеше отчаяно да потърси друго решение.
	„Не може ли просто да ги преместим в ямата на побърканяците?“
	„Сериозно? Наистина ли вярваш, че биха искали да ги хвърлят в онази клетка с чудовища? Том, вече не разсъждаваш разумно.“
	Последните думи й отново бяха придружени от вълна на раздразнение, толкова силна, че Томас потръпна.
	„Значи ще ги избием.“
	Струваше му се, че с това решение се разделя с някаква важна част от човешката си същност.
	„Трябва да се погрижим доктор Пейдж да поеме пълния контрол над комплекса и да държи лабиринтите функциониращи. Не става въпрос за убийства. Става дума за спасяване.“
	Томас въздъхна.
	„Ще направя каквото мога.“
	Какво друго му оставаше? Тя го доближи, наведе се и му прошепна в ухото:
	— Това е много важно. Най-важното нещо на света.
	— Добре — въздъхна той. — Защото ЗЛО е добро.
	След няколко минути вратата се отвори. Влязоха неколцина въоръжени пазачи, следвани от доктор Пейдж.
	— Трябва да се приготвите — рече тя. — Времето ни е ограничено.


>	49

	__231.05.05/5:44__
	Раницата на Томас тежеше. Той и приятелите му трябваше да носят всичко, което можеше да им потрябва. По два пистолета на всеки, резервни пълнители за гранатометите, които бяха пристегнали на раменете си, и достатъчно спринцовки да се разправят със зоопарк, пълен със слонове. По-добре повече, отколкото по-малко.
	Те прекосиха коридора на комплекса тичешком, насочвайки се към първата си цел — председателя Андерсън. Добър човек, с когото Томас никога не бе имал проблеми. Добър човек, който сега бе изгубил здрав разсъдък. Трябваше да се погрижат първо за него, преди да поемат към сектор Д.‍
	Тичаха от пет минути, когато Арис спря и вдигна ръка. Тереза едва не се блъсна в него.
	— Чухте ли това? — прошепна Арис.
	Томас наостри слух, опитвайки се да улови някакъв необичаен звук над равномерното бръмчене на вентилацията и тежкото дишане на останалите.
	— Не — рече той и в същото време и останалите поклатиха глави.
	— Ослушайте се — настоя Арис, като местеше поглед по тавана, сякаш звукът бе дошъл от там. — Ето!
	Беше протяжен и нисък вопъл, подобен на детски плач. Сега, когато го чу, Томас не можеше да повярва, че не го бе доловил по-рано. Висок и изпълнен с мъка, той отекваше из целия коридор и беше невъзможно да се определи откъде идва. Томас си представяше дете на дъното на кладенец.
	— Дали не е от вентилационната шахта на сектор Д? — попита Рейчъл.
	Звукът внезапно секна.
	— Или плаче някое от децата — подхвърли Томас. — Доктор Пейдж може да ги е скрила някъде.
	— Да приключим с Андерсън, преди да се захващаме с всичко останало — обади се Тереза. — Да вървим. Вратата на кабинета на Андерсън бе затворена, но не заключена. Тереза я отвори и пристъпи вътре. Томас задържа дъх, почти очаквайки председателят да се нахвърли върху тях като зомби.
	Вътре цареше тишина и мрак. И миришеше. Миризмата бе ужасна. Тереза продължи навътре, вдигнала пред себе си гранатомета. Арис я последва, после Рейчъл и накрая Томас. Екранът на монитора все още сияеше в синьо — нищо не се бе променило от последния път, когато бяха идвали. Освен ужасната смрад на урина и човешки изпражнения. Беше толкова тежка, че Томас се задави, приведе се и се подпря на каляно, усещайки, че гърлото му се е свило. После се помъчи да се изправи.
	„Добре ли си?“ — попита го Тереза.
	„Да. Той тук ли е? — Томас кимна към задната врата. — Да идем да видим.“
	Но Арис вече бе застанал до вратата и я побутна с крак. Нова вълна на задушлива смрад нахлу от мрака. Томас се изправи на крака и застана до Тереза и Арис, загледан вътре. Рейчъл стоеше до него, стиснала нос.
	— Мъртъв ли е? — попита тя.
	— Не — дойде хриплив отговор. Андерсън. Глас, в който нямаше почти нищо човешко. — Не е мъртъв. Днес не е щастливият ви ден. — Той се закашля мъчително в поредица от кратки пристъпи.
	— По дяволите — изруга Томас. — Трябва да запалим светлината.
	— Може да го заболят очите — отвърна Арис, но въпреки това се пресегна и натисна ключа.
	Андерсън изкрещя и закри очи. Гърчеше се на пода до кушетката.
	— Изгасете светлината! Изгасете я!
	Арис намали осветлението, за което Томас му бе благодарен. Гледката пред тях бе по-ужасна, отколкото можеше да понесе. Томас се загледа в човека, който доскоро бе техен водач. Лицето и дрехите му бяха изцапани с кръв, косата му бе сплъстена и мазна. Беше отслабнал, кожата му бе бледа и лепкава. Лежеше на една страна, лицето му бе застинало в мъчителна гримаса, зъбите му бяха оголени и покрити с кръв. И после Томас видя защо.
	Осем от пръстите му липсваха. На местата им имаше кървящи рани.
	— Олеле, божичко… — извика Арис и закри лицето си с ръка. — Не може да го е направил. Не може…
	— Но го е направил — обади се Рейчъл с хладен глас.
	Томас не можеше да гледа. Обърна се и отиде при компютъра на бюрото. Там все още премигваше страницата с бележката, която Андерсън се бе опитал да напише. За щастие, не бе успал да я изпрати. Защото от това, което прочете, го побиха тръпки.
	— Момчета — повика ги той. Вижте какво е смятал да прати Андерсън на всички, докато е бил сам.
	И после Томас им го прочете.
C>
#	Меморандум на ЗЛО, дата 231.5.5
	За:
	От:
	Относно: Останаха ми само два пръста.
	Пиша тези лъжи за последните си часове с два последни пръста.
	Това е истината.
	Ние сме лоши.
	Те са деца.
	Ние сме лоши.
	Трябва да спрем, нека мунитата наследят този свят.
	Ние сме лоши.
	Не бива да си играем на богове. Не може да постъпваме така с децата.
	Вие сте лоши. Аз съм лош.
	Моите два пръста ми го казват.
	Как може да лъжем тези, които ще ни заместят?
	Даваме им надежда, когато няма надежда.
	Всички ще умрат.
	Каквото и да правим.
	Нека природата победи.
C$
	— Здравата е изперкал — рече Тереза, след като Томас привърши с четенето.
	— Че даже и отвъд това — кимна Томас.
	— Пръстите ми — простена Андерсън от другата стая. — Защо сте ми изяли пръстите?
	Томас усети, че сърцето му се свива, докато следваше Тереза при Андерсън. Председателят се бе сгърчил на пода и се клатеше напред-назад.
	— Само два ми останаха — повтаряше той, сякаш сънуваше кошмар. — Дано другите осем са били вкусни. А си мислех, че аз съм ги изял. Но не. Вие сте, нали?
	Томас се спогледа с останалите. След всичко, което бяха видели, нима трябваше да преживеят и това? Да видят как човекът, организирал тази гигантска операция с такава енергия, се превръща в хленчещ безумец?
	По тялото на Андерсън премина поредица от мъчителни конвулсии, сякаш всеки мускул се бореше срещу всички останали. Мъжът продължи да се гърчи още известно време, сетне притихна. Главата му се завъртя, погледът му бавно започна да се катери по тялото на Томас и накрая се преплете с неговия.
	— Когато свършат, ще ти извадят мозъка — рече. — Ще го махнат от черепа ти, ще го подържат няколко часа и после ще го изядат. Трябваше да избягаш, докато още имаше възможност.
	Томас не смееше да помръдне, изплашен от внезапно прояснилия се поглед на председателя.
	— Какво ще правим? — попита Арис. Човекът на пода продължаваше да говори, но отново се бе свил на топка и думите му излизаха несвързани. Арис не смееше да вдигне очи от пода пред него.
	— Трябва да го отървем от тези мъки — заяви Тереза. — А след това… предполагам, ще ни е по-лесно да го направим и с останалите. Но е време да действаме.
	Преди месец или два Томас щеше да е втрещен от нейната безчувственост. Дори преди няколко дни. Но вече не. Обстоятелствата го изискваха от тях. Които и да са били тези хора — те вече нямаха нищо общо с човешкия род. Томас внезапно реши, че той трябва да го направи. Ако остави на другите, може би никога вече няма да събере кураж за това.
	— Трябва да съм аз — прошепна той, по-скоро на себе си. Дори не беше сигурен дали другите са го чули. Но те със сигурност забелязаха, когато смъкна раницата от гърба си и я постави на пода. После коленичи до Андерсън и кръвта от раните на болния попи в панталоните му.
	Останалите не понечиха да го спрат.
	Томас разкопча ципа на раницата, порови вътре и извади една от спринцовките, пълни с разтвора, приготвен от доктор Пейдж. Дръпна предпазното капаче от иглата и опря палец в буталото.
	— Сигурен ли си? — попита го Рейчъл. — Искам да кажа… ние сигурни ли сме, че можем да го направим?
	— Да — отвърна Томас, кратко и отсечено. Нямаше какво повече да каже. Андерсън се претърколи по гръб, тялото му се тресеше. Очите му гледаха изцъклено в тавана, от устата му се отронваха откъслечни, неясни брътвежи. Томас се наведе към него, вдигнал спринцовката над главата му. На лицето на Андерсън нямаше и най-малка следа, че осъзнава какво се случва. Нямаше дори признак, че вътре все още се крие и капчица човещина.
	Тереза докосна Томас по рамото и той неволно трепна. Погледна я през рамо и откри, че очите й са пълни със сълзи.
	„Извинявай — заговори му тя мислено. — Ще бъда с теб, докато го правиш.“
	Той кимна и отново се обърна към Андерсън, който продължаваше да се гърчи на пода. Томас доближи върха на иглата до оголената му шия. Поколеба се. Андерсън завъртя очи и погледът му падна върху Томас. Той прошепна нещо, една дума. Повтори я отново и отново. В ъгъла на устата му се беше събрала слюнка.
	— Моля… моля… моля… моля… моля…
	Томас не знаеше дали го подканя да довърши започнатото, или го моли да спре. Но той забоде бавно иглата в меката плът на шията и натисна буталото. Чу се тихо свистене, докато смъртоносната течност се изстрелваше в тялото на Андерсън.
	Те гледаха смълчани как доскорошният директор на ЗЛО бавно замира и от устата му се отронва последният дъх, преди да склопи очи.


>	50

	__231.05.05/7:13__
	Бяха останали осемнайсет.
	Томас и приятелите му бяха в стаята на охраната, където доскоро се разпореждаха Рамирес и Рандал. Доктор Пейдж и още неколцина служители преглеждаха данните за стаите и коридорите в сектор Д.‍
	— Всички са по местата, на които ги оставихме — съобщи доктор Пейдж, загледана в екрана. — Смятам да ви пратим да навестите петима от тях, после да се върнете тук за кратък отдих, а ние ще проверим дали има промяна.
	Томас гледаше с отсъстващ вид образите, които постъпваха от лабиринта, докато останалите се бяха съсредоточили върху сектор Д.‍ Въпреки късния час Алби и Нют спореха за нещо с Ник недалеч от Чифлика. Ник отдавна се бе изявил като водач на групата. Поне не си разменяха удари. Повечето от останалите езерни спяха.
	— Те нямат представа какво става тук — промърмори Томас и се изненада, че е заговорил на глас. — Но предполагам, че така е по-добре.
	Тереза извърна глава. Изглеждаше готова да го укори, задето се разсейва, когато имат по-важна работа, но после изражението й омекна.
	— Знам. Поне веднъж животът от тази страна да е по-труден.
	— Да, стрелката се завъртя — добави Рейчъл.
	— Ей, хора? — повика ги доктор Пейдж. Тя кимна към екрана, на който се виждаше комплексът на ЗЛО. — Нали имахме план?
	— Извинете — смотолеви Рейчъл.
	Томас насочи вниманието си към монитора. Един от пазачите посочи с химикалка.
	— Това е стая 17-Д. Стая за почивка. Неколцина от тях са налягали на пода там. Това трябва да е първата ви спирка, след като влезете в сектора.
	— Може би вече са мъртви — подхвърли Тереза.
	Доктор Пейдж се наведе към екрана и неволно помръдна с устни, докато четеше данните.
	— Там има петима. Планът е добър. Идете да се погрижите за тях, после се върнете и ще ви кажем къде да продължите.
	„Да се погрижите за тях“ — помисли си Томас. Какъв мил начин да се изразят. Те вдигнаха пълните със смърт раници и се насочиха към изхода за сектор Д.‍
	След като пазачите ги преведоха през заключената врата, Томас и другарите му се отправиха към определената стая. Почти я бяха стигнали, Когато нещо се раздвижи пред тях и ги принуди да спрат. Арис водеше и внезапно отскочи назад, изблъсквайки останалите в най-близкия ъгъл.
	— Там има двама — прошепна той задъхано, опрял гръб на стената.
	— И аз ги видях — потвърди Тереза. — Което означава, че вероятно те също са ни видели.
	И в същия миг от другия край на коридора долетя вик.
	— Ей, вие, деца! — беше мъжки глас и в него се долавяше нарастваща истерия. — Я елате тук, опитните ми зайчета!
	Тези думи изпълниха Томас с такъв ужас, че той започна да трепери. Пот изби по челото и под мишниците му.
	— Колко са? — попита.
	Арис надзърна иззад ъгъла и бързо се прибра.
	— Двама мъже. Единият пълзи, другият пристъпва бавно, подпира се на стената, за да не падне. Приближават ни. Изглеждат в ужасно състояние.
	Томас обмисли чутото, но от него само се почувства още по-зле.
	— Да се върнем ли обратно?
	— Не, по-добре да ги нападнем — възрази Тереза. — Защо да отлагаме? Четиримата можем да се справим лесно с тези двама.
	Томас въздъхна обезсърчено.
	— Какво имаше предвид, като каза, че са в „ужасно състояние“?
	— Ами този, който пълзи, е съвсем гол — обясни Арис. — И тялото му цялото е в дълбоки драскотини. Другият, който се подпира на стената, сякаш е повърнал няколко закуски върху ризата си. И косата му… мисля, че е изскубал цели кичури от нея. Гадна картинка.
	— Дали и останалите изглеждат така? — попита Томас, изпълнен с опасения за задачата, която им предстоеше. — Не знаех, че болестта им е напреднала толкова много.
	В коридора отекна ужасяващ вопъл, дълъг и протяжен звук, който завърши с кикот. Приближаваха се.
	— Нали видя Андерсън — прошепна Тереза. — Останалите трябва да са като него или в подобно състояние.
	Томас кимна, докато се опитваше да събере кураж.
	— Добре, добре. Какво ще правим?
	Тереза смъкна раницата от рамото си, отвори ципа и надникна вътре. Извади пистолет и две спринцовки. Подаде спринцовките на Томас.
	— Аз ще съм за в краен случай — рече, докато зареждаше пистолета и поставяше пръст на спусъка. — Вие тримата ги ударете с гранати. Като ги повалите, Томас ще изтича и ще им инжектира отровата. Аз ще съм зад теб. Ако дори само помръднат, остави ги на мен.
	Томас я гледаше втрещен, едновременно впечатлен от спокойствието й и ужасен от думите й. Но най-вече изпитваше благодарност, че тя бе поела командването.
	— Хубаво — кимна, тъй като осъзнаваше, че няма смисъл да спори. И без това вече свикваше с мисълта, че работата, която ги чака, няма да е от приятните. Но все пак трябваше да се свърши.
	— Става — присъедини се Арис. — Готови ли сте?
	Томас кимна, стиснал във всяка ръка по една спринцовка. Вместо да отговори, Рейчъл вдигна гранатомета. Тереза нареди тихо:
	— Тръгвайте.
	Арис се оттласна от стената и изскочи иззад ъгъла, като крещеше от възбуда. Рейчъл го последва с готово за стрелба оръжие, после беше Томас и накрая Тереза, последната линия на отбраната. Звукът от гърмежа на гранатомета разтърси стените на коридора и гранатата профуча към двамата мъже. Единият наистина бе в ужасно състояние, с оскубана коса, на мястото на която имаше големи кървави петна. Гранатата го удари право в гърдите. Той извика, когато от нея по тялото му плъзнаха трепкащи синкави линии, сетне рухна на пода. Тялото му започна да се гърчи от енергията, която го изпълваше и заплашваше да го изпържи отвътре.
	— Твой ред е, Томас! — извика Арис и се прицели във втория мъж, в случай че Рейчъл не уцели. Томас хукна към първата жертва, но се подхлъзна върху плочките на пода и успя да се спре едва на крачка от главата му. Той стисна спринцовката и я доближи до лицето на мъжа, изчаквайки да изчезнат електрическите разряди. Чу втори изстрел на гранатомет, после трети, последвани от глухите удари на попаденията. Вик, сякаш изтръгнат от гърлото на диво животно, разцепи въздуха.
	Томас забеляза, че искрите по тялото на мъжа са изчезнали. Той забоде спринцовката в шията на побърканяка и натисна буталото. След това се дръпна назад, оттласквайки се яростно с крака, докато опря с гръб отсрещната стена и едва тогава се изправи. Главата на мъжа увисна, очите му останаха изцъклени. Спринцовката танцуваше напред и назад, увиснала на шията.
	„Седемнайсет“ — помисли си Томас. Още седемнайсет като този имаше в комплекса.
	— Насам! — извика Рейчъл. — Побързайте! — Беше се надвесила над втория мъж, който все още се гърчеше от електрическите разряди. Потъмнялото му и подпухнало тяло бе като огромен гръмоносен облак, изхвърлящ искри в околното пространство. Томас изтича при него. Въздухът миришеше на статично електричество. Той коленичи и заби втората спринцовка в шията на мъжа, освобождавайки с бутало течната смърт. Тереза се бе изправила зад него, стиснала с две ръце пистолета, прицелена в главата на мъжа, в случай че нещо се обърка. Рейчъл и Арис бяха зад нея и се озъртаха задъхани.
	— Това е — обяви лаконично Томас. — Току-що убихме двама души, без никой от нас да получи и драскотина.
	— Побърканяци — поправи го Тереза. — Не двама души — двама побърканяци.
	Томас се изправи.
	— Не бях помислял, че тези двамата са нещо друго.
	Тя го изгледа навъсено и Томас неволно се присви.
	— Стая 17-Д — припомни им Арис. — Да се придържаме към плана.
	Тереза обърна гръб на Томас и ги поведе.


>	51.

	__231.05.05/7:47__
	— Де… седемнайсет… — прочете Арис, докато тичаше по коридора. — Тука е!
	Томас, който имаше чувството, че днес всички се опитват да му отнемат инициативата, пристъпи до вратата и опря ухо в нея. Молеше се да не чуе нищо. Предпочиташе да спят или вече да са мъртви.
	— Чуваш ли нещо? — попита Тереза.
	Томас поклати глава. Сетне вдигна ръка.
	— Не, чакайте. — Отново притисна ухо към вратата. Чу ниско стенание, този път съвсем ясно. — Аха… има поне един в съзнание.
	Те се приготвиха, също както при краткото стълкновение в коридора. Според камерите от другата страна имаше петима побърканяци, всичките в тежко състояние. Томас нагласи три спринцовки в дясната си ръка и две в лявата, а Арис и Рейчъл приготвиха гранатометите и провериха дали са заредени. Тереза стоеше отзад с пистолета в ръка. Кой знае защо Томас си помисли, че този път може би ще й се наложи да го използва.
	Когато всички потвърдиха, че са готови, Тереза се пресегна и отвори вратата. Стаята тънеше в сумрак, посрещна ги миризма на застояло и мръсни човешки тела. Миризма на болест.
	Томас преглътна няколко пъти, за да овладее чувството за гадене, и пристъпи вътре. Рейчъл, Арис и Тереза го последваха с насочени оръжия. Томас се озърна и почти веднага се ориентира в обстановката. Сърцето му забави ход. Помещението беше голямо, имаше столове дивани и маса за пинг-понг. Петимата, които бяха засекли на камерите, бяха събрани в единия край. Един мъж лежеше проснат ма диван, с отпуснати към пода ръце, друг бе рухнал ма пода в краката му. Двете жени също лежаха на пода до два преобърнати стола и се бяха прегърнали, сякаш да се утешат. Имаше и един мъж, седнал на стол, с отпусната назад глава и зяпнала уста, от която бликаха силни хъркащи звуци.
	Арис и Рейчъл приближиха забързано групата, свели оръжия. Настъпи дълга тишина, сетне въздухът се изпълни с пукот и свистене, докато гранатометите изхвърляха металните носители на заряди. Последваха пет отчетливи приглушени удара и стаята се озари от синкави искри, докато телата на побърканяците потрепваха от електрическите импулси.
	— Сега! — извика Арис на Томас. — Чакай, ще ти помогна. -Той дотича, взе една от спринцовките и подаде друга на Рейчъл. Тереза държеше пистолета насочен към петимата.
	Томас изтича при двамата мъже, чиито спазми тъкмо бяха започнали да утихват. Сграбчил по една спринцовка във всяка ръка той се подпря на коляно и забоде двете игли в шиите на побърканяците. Изстреля отровата и се дръпна назад, изненадан колко гладко бе минало всичко. Рейчъл се бе погрижила за мъжа на стола, а Арис приключваше с жените на пода.
	Това означаваше, че са останали още единайсет в целия сектор. Давайки си сметка за това, което всъщност вършат — та те убиваха човешки същества, — Томас се опитваше отново и отново да си припомни аргументите, които ги бяха подтикнали. За необходимостта. Това му подейства успокояващо. Може би в края на краищата щяха да успеят.
	Вратата към коридора се отвори с трясък.
	Четирима побърканяци нахлуха в стаята и всичките изглеждаха достатъчно здрави, за да могат да се бият. Те се пръснаха на различни посоки. Една скочи върху Арис, преди той да успее да стреля с гранатомета — момчето се просна по гръб, а жената, която го бе нападнала, го възседна и вкопчи пръсти в гърлото му. Рейчъл се отказа от идеята да я простреля, защото можеше да засегне своя приятел, и за това пристъпи напред, замахна с оръжието и го стовари като прът върху главата на нападателката. Жената нададе болезнен вик и се прекатури на една страна, едва тогава Рейчъл успя да я простреля с граната в гърдите.
	Арис все още бе парализиран от неочакваната атака, но бързо се овладя. Той бръкна в джоба, извади нож и като нададе яростен вик забоде острието в гърдите на поразената с електрически заряд побърканячка, която се мяташе до него. Ала зарядът все още не се бе разсеял достатъчно — Арис отлетя с вик назад и събори Рейчъл на пода.
	Всичко се случваше прекалено бързо. Томас видя, че други двама побърканяци тичат из стаята без някаква видима цел или посока. Ръцете му бяха празни. Тереза въртеше пистолета напосоки, ала не бе натиснала нито веднъж спусъка. Вероятно се страхуваше, че ще пропусне иди ще улучи Арис и Рейчъл.
	Някой блъсна Томас отзад. Нечии ръце обгърнаха тялото му и го повалиха по лице. Носът му се блъсна болезнено в пода, дъхът напусна със свистене гърдите му и ги остави пусти. Томас изпадна в паника и започна да се мята, опитвайки се отчаяно да се освободи от нападателя отгоре.
	Тереза извика името му. Той видя краката й съвсем наблизо.
	— Помощ — опита се да извика, ала вместо това се чу само глухо сумтене. Мъжът отзад бе извадил ръце изпод тялото му и сега притискаше лицето му в пода, опитвайки се да го накара да млъкне. Томас мислеше само как да си поеме дъх — не успяваше да прокара и глътка въздух през притиснатата си уста. Колене опряха в гърба му и натиснаха ребрата му толкова силно, че всеки миг щяха да ги строшат.
	В стаята отекна изстрел.
	Натискът върху Томас внезапно намаля. После изчезна напълно. Той вдигна глава и видя, че нападателят му се е килнал на една страна и бавно се свлича на пода. На челото му имаше кървав отвор, последните признаци на живот бързо напускаха очите му. Томас погледна към Тереза. Тя трепереше, стиснала пистолета, който все още бе насочен към главата на мъжа.
	— Има още двама — промълви Томас с отпаднал глас.
	Тереза дойде на себе си, пое си дъх и се завъртя бавно с насочен пистолет към другия край на помещението. Макар да усещаше, че цялото тяло го боли, Томас се изправи и се озърна, за да се увери, че няма да последва още някоя изненадваща атака.
	Нямаше и следа от последните двама побърканяци — вероятно се бяха прикрили зад столовете и мебелите, изпълващи стаята. Томас намери захвърлената си раница и потърси вътре още спринцовки, докато неговите другари внимателно си проправяха път между столовете и масите, проверявайки за притаен противник. Засега нищо. После Тереза нададе вик и точно когато Томас погледна към нея, тя изчезна зад един диван, падайки с тропот на пода.
	Томас хукна нататък с разтуптяно от уплаха сърце. Беше зарязал всичко отзад — раницата и всички смъртоносни инструменти, които съдържаше. Струваше му се, че въздухът се втвърдява, че всячески затруднява движенията му. Откъм мястото, където изчезна Тереза, не се чуваха други звуци, а Арис и Рейчъл бяха твърде далече, за да помогнат.
	Той стигна стената, отблъсна се с ръка и когато се завъртя, видя, че Тереза лежи на пода, а шията й е стисната от мъжка ръка. Тя се съпротивляваше с две ръце, ала безуспешно. Мъжът я стискаше толкова силно, че очите й заплашваха да изхвръкнат от орбитите. От гърлото й се изтръгнаха хъхрещи звуци.
	— Пусни я! — извика Томас. Думи, които не значеха нищо за побърканяка — плешив мъж с потно лице и голяма кървава резка на челото. Доктор Левит.
	_Беше доктор Левит_.
	Кръв, примесена с пот, се стичаше в очите му, които бяха зачервени и изпълнени с омраза. Докато се бореше отчаяно, Тереза протягаше ръка към някакъв предмет до нея на пода.
	Пистолетът.
	Томас го вдигна, усещайки как животът напуска бързо тялото на любимата му приятелка. Никога досега не бе стрелял с пистолет и не знаеше дали ще успее да се прицели. Опря пръст в спусъка и насочи отново вниманието си към Тереза и човека, който доскоро бе доктор Левит. Мъжът не се бе отказал от усилията си и кожата на шията на Тереза, около мястото, където я стискаше, бе станала лилава. Томас се хвърли върху тях и тупна върху Тереза, чието лице бе на сантиметри от неговото. Очите им се срещнаха, споделяйки болка и страх. Левит замахна със свободната си ръка и блъсна Томас в слепоочието. Томас плъзна ръката с пистолета нагоре покрай тялото на побъркания доктор, докато дулото опря слепоочието му. Лицето на Левит внезапно се промени, от него изчезна омразата и вместо нея се появи просещо, детинско изражение. Ръката, която стискаше Тереза, видимо се отпусна.
	— Моля те — прошепна той. — Моля те, не ме наранявай.
	Томас натисна спусъка и сложи край. Изстрелът бе като тътен на гръмотевица, като цепнатина в тъканта на света. Ушите му зазвънтяха, той сграбчи Тереза и я претърколи далеч от нейния мъртъв нападател. Томас си помисли, че и без това никога не го бе харесвал.
	Тя трепереше в прегръдките му, рядка проява на слабост след ужасното премеждие. Той я притисна силно към себе си. Арис положи ръка на рамото му, но Томас не се обърна.
	— Къде е другият? — попита едва чуто. — Трябва да има още един.
	— Рейчъл се справи с него — отвърна Арис. — Не се безпокой. Всички са мъртви.
	Томас притискаше Тереза силно, сякаш иначе тя щеше пропада до недрата на света.
	— Не мога да продължа повече — промълви той.
	— Шест — обяви Рейчъл. — Остават още шест.
	По обяд бяха приключили и с останалите побърканяци. В сравнение с кошмара, който трябваше да преживеят в стаята за почивка, шестимата се оказаха истинска разходка. Всички спяха и животът им приключи със забождане на спринцовка и натискане на буталото с отрова.
	И това беше краят.
	С Пречистването бе приключено.


>	52.

	__231.06.07/22:45__
	Само в какъв свят живееше Томас. Болести, смърт и предателство. Приятелите му бяха подложени на ужасяващи изпитания, които можеха да се окажат безсмислени. Изпепелен свят, свят в руини. Само преди месец бе помогнал да избият човешки същества. И оттогава прекарваше всеки ден в самообвинение и разкаяние, избягвайки приятелите си при всеки възможен случай. Дори животът в комплекса, където едва ли не всеки втори бе член на психоекипа и би трябвало да може да му помогне да се справи с кошмарите си, се оказа непоносим. А и никой не искаше да му помага.
	Поне едно му беше ясно. Беше се променил.
	Напоследък дори избягваше да посещава стаята за наблюдение, твърде потиснат, за да следи какво става в лабиринта. Но днес си наложи да се качи горе и да навакса с информацията. Първото, което видя на големия монитор, бе как Алби и Нют вървят покрай една от гигантските стени на Езерото, но нещо му се стори променено. Нют се подпираше на Алби, който го бе прегърнал през кръста и му помагаше да остане на крака. Нют можеше да стъпва само на единия си крак. Накуцваше измъчено, с изкривено от болка лице.
	Томас седна зад пултовете и се зае да обмисля следващите си действия. Трябваше му камера, която да му помогне да разбере какво е станало.
	Какво, по дяволите, се бе случило с Нют? След по-малко от час Томас бе прегледал двайсетина записа от различни бръмбари остриета, подреждайки материала от тях в нещо като накъсан репортаж. И той му разказа история, която почти разби сърцето на Томас. Прегледа го отново, този път на големия екран в центъра.
	Рано сутринта на предния ден с Нют всичко бе наред. Той се раздели с Миньо и останалите бегачи — очевидно бе неговият ден да не излиза навън. След като няколко поредни групи потънаха в лабиринта, Нют се върна към всекидневните си занимания, обикаляйки из Езерото. Разговаря с Уинстън при Кървавия дом, сетне и със Зарт край лехите в Градините. Дори се посмя с него, като го тупаше по рамото, сякаш Зарт току-що му бе казал някаква много забавна шега.
	После Нют се отправи към Мъртвешките глави, горичката в югозападния ъгъл, очертана от скелетите на дървета, които за Томас винаги бяха като някаква зловеща поличба. Тук Нют приседна на пейка и остана така за около трийсет минути. Томас превъртя записа напред, докато Нют най-сетне се надигна и влезе в горичката. Образът се прехвърли от един бръмбар острие, който го следваше на няколко крачки. Нют вървеше право към гробището с дървени колове, бележещи местата, където бяха погребани онези езерни, намерили смъртта си, откакто бяха прехвърлени в лабиринта.
	Момчето коленичи на земята, загледано унесено пред себе си, с леко изцъклени очи и изражение на нарастващо отчаяние. Постоя така доста време и Томас си мислеше, че разбира какво става в главата на неговия приятел. Разрушителното чувство за вина заради тези, които вече не бяха сред тях. Навярно си мислеше, че е можел да ги спаси по някакъв начин. Тъга заради живота, който бе принуден да води — постоянните опасности на всекидневието, чувството за безсилие, породено от неизвестността. Мъчителната загуба на памет. И може би на по-дълбоко ниво и потиснатите спомени за сестра му, които се бяха опитали да изтрият.
	Нют се изправи. Обърна гръб на гробището и напусна бързо горичката, следван от подтичващия бръмбар. Вървеше право към западната врата, която бе най-близко до него. Неколцина езерни му махнаха за поздрав или се опитаха да го заговорят, но той не им обърна внимание, втренчил решително поглед пред себе си. Томас се изправи, вече предчувствайки как ще свърши това, и същевременно нетърпелив да го проследи до края.
	Нют напусна Езерото и навлезе в коридорите на лабиринта. Не забави крачка, вървеше все така забързано. Сви наляво, после надясно и пак наляво. Още няколко пъти смени посоката. Накрая стигна един участък, където и двете стени бяха скрити зад гъст бръшлян. Спря до стената отляво и се обърна към нея, облягайки се с двете си ръце, които потънаха в зеленината. Постоя така известно време, свел глава, после погледна нагоре и изви шия, сякаш се опитваше да види върха.
	Нют напрегна мишци и започна да се катери. Вършеше го с опитни движения и отстрани изглеждаше, че се движи без усилие. Улавяше се за някоя клонка, повдигаше се нагоре и се подпираше с крак. Сетне сграбчваше друга, още по-високо, използваше ръцете и краката си, цялата си сила. Само след няколко секунди стигна до средата между каменния под и небето. Томас знаеше, че това е мястото, където Нют ще започне да се колебае накъде да продължи. Умелата комбинация от оптични илюзии и програмирани в тялото му възпиращи импулси би трябвало да го убеди, че никога няма да стигне върха. Той се изкатери още малко, сетне спря, загледан нагоре, с обезверено изражение.
	Томас го гледаше и чакаше.
	Нют се бе вкопчил в един от клоните и тялото му бе почти скрито от листата. Един бръмбар острие го бе последвал и го следеше от няколко метра. Не за пръв път Томас се замисли за програмите, заложени в тези метални насекоми. Как знаеха какво да правят, когато нямаше кой да им дава инструкции?
	Нют извърна лице към камерата и за пръв път от началото на тази история заговори високо, сякаш да може Томас да го чуе.
	— Зная, че сте там, и се надявам да сте щастливи. Дано се забавлявате добре с нашите страдания. А после може да пукнете и да идете в ада! Това е заради вас.
	Нют пусна клоните и се оттласна от стената, напускайки обхвата на камерата. Бръмбарът побърза да смени позицията, но Томас успя да чуе само шумоленето на листата и глухия, далечен тропот от падане на тяло. Картината се завъртя рязко и се спря на Нют. Той лежеше извърнат на една страна, свил колене към гърдите и обгърнал краката си с ръце. Клатушкаше се напред-назад и стенеше. Скоро стенанията му преминаха в хлипане. Дълбок, болезнен плач, от който сърцето на Томас се сви мъчително. Нют внезапно се изпъна, пое въздух и извика:
	— Мразя те! Мразя те!
	Томас изключи образа. Не можеше да го понесе. Вече знаеше как е завършило всичко — някой бе спасил Нют. Не би могъл да издържи и миг повече пред монитора.
	„Нют, Нют, Нют — повтаряше си Томас, имаше чувството, че въздухът около него се сгъстява, превръща се в непрогледна черна мъгла. — Човече, та ти дори не си муни. Дори не си муни.“


>	53.

	__231.09.22/11:17__
	Томас чу тихо потропване и когато отвори вратата, пред него стоеше Тереза. Животът в щаба на ЗЛО се бе върнал почти към нормалното, доколкото това бе възможно след Пречистването.
	— Здрасти — поздрави я уморено. — Можеше направо да ме повикаш мислено. Тъкмо си подремвах.
	В отговор тя вдигна таблета.
	— Видя ли това?
	— Кое? — Томас нямаше представа за какво говори.
	Тя влезе в стаята, заобиколи го и седна на бюрото.
	— Ела да погледнеш. Ти ли прати тази бележка? Или доктор Пейдж ти е поискала разрешение да използва името ти?
	— Какво? Не.
	— Аха. — Тя кимна към светещия екран.
	Томас се наведе да погледне.
C>
#	Меморандум на ЗЛО, дата 231.5.22
	До: тези, които ще ни заменят
	От: Томас (Субект А2)
	Относно: Пречистването
	Поемам пълна отговорност за това, което трябваше да направим през последните няколко дни. Но не бива да забравяме, че сега ЗЛО е по-жизнеспособна и по-силна от всякога. Лабиринтът е построен и функционира, и изследванията ни вървят с пълна пара. Поели сме по този път и не можем да кривнем от него.
	Това, за което моля, е случилото се да остане в рамките на организацията и никога вече да не бъде обсъждано. Станалото е станало и то беше проява на състрадание. Но сега всичките ни усилия трябва да бъдат насочени към създаване на модел.
	Ейва Пейдж е новият председател на ЗЛО, считано от този час.
C$
	Тереза дръпна таблета, преди той да успее да осъзнае напълно прочетеното.
	— И виж още какво открих — рече тя, прелиствайки страниците на екрана. — Предполага се, че е пратено от председателя Андерсън в деня, преди да напише онова налудничаво послание, което видяхме на неговия монитор. Няма начин да е написал това. Виж сам.
	Тя му подаде отново таблета.
C>
#	Меморандум на ЗЛО
	Дата 231.5.4
	До: всички колеги
	От: Кевин Андерсън, председател
	Относно: сбогуването ми с всички вас
	Надявам се, че всеки от вас ще ми прости, че го правя като истински страхливец и ви пращам писмо, когато би трябвало да се срещна с вас лично. Но нямам избор. Избликът вече определено влияе на действията и решенията ми и със сигурност повлиява на волята ми. И нашето решение да не позволяваме употребата на наркотика „Блаженство“ в пределите на комплекса означава, че няма да мога да се прикривам още дълго, за да успея да се сбогувам с всеки един както подобава.
	Достатъчно трудно е дори да напиша това писмо. Но поне ми е останал малко разум, за да се справя с тази задача.
	Не зная защо вирусът ме порази толкова бързо и разрушително. Влошавам се с много по-кратки темпове, отколкото това става с другите от групата на заболелите. Няма значение. Вече съм освободен от служба и моят заместник Ейва Пейдж е готова да заеме мястото ми. Елитните напредват добре в подготовката си, за да послужат за свързващо звено между нас и онези, които ще продължат да ръководят ЗЛО. Самата Ейва признава, че ролята й ще е по-скоро на фигурант и че истинските водачи ще бъдат елитните субекти.
	Ние сме и ще продължим да бъдем в добри ръце. Благородната кауза, на която положихме начало преди десет години, скоро ще започне да дава плодове. Усилията ни и животът, който дадоха много от нас, няма да бъдат прахосани напразно. Лекът ще бъде открит.
	Честно казано, това е по-скоро лично писмо. Искам да ви благодаря за приятелството, за вашето състрадание, за разбирането, което показахте пред лицето на една толкова сурова действителност.
	И едно кратко предупреждение: накрая става много зле. Не отлагайте момента до своя тотален разпад. Аз го направих и сега съжалявам. Просто си тръгнете и сложете край на страданието. Защото е твърде силно.
	Благодаря ви.
	И сбогом.
C$
	— Какво е това? — попита напълно обърканият Томас, — Не така се случи всичко. Какво се опитва тя — да пренапише историята, за да изглежда по-приемлива в бъдеще?
	Тереза сви рамене.
	— Мислех, че ще искаш да го видиш.
	— Ела — рече той. — Трябва да говорим с нея.
	Томас продължи да чука на врата на доктор Пейдж, докато тя накрая отвори. Беше толкова потиснат от случващото се, че дишаше развълнувано и на пресекулки.
	Доктор Пейдж го погледна изненадано.
	— Случило ли се е нещо?
	— Защо го направихте? — отвърна с въпрос Томас. Чувстваше се предаден, беше смутен и ядосан. — Да пишете писма от името на други хора — защо ви трябваше да го правите?
	— Томас, необходимо е, за да могат останалите да се справят с текущото положение — отвърна тя, поуспокоена от факта, че разбира за какво говорят. — Така се създава усещане за ред. А освен това показва доколко си станал част от нашата организация и колко си съзрял. — Тя го погледна и в очите й се четеше гордост. — Мисля, че е символичен начин да се построи мост в умовете на всички. Връзка. Между старото и новото.
	Томас не знаеше какво да отговори. Защо го караше да изглежда толкова важен? И защо ще праща писмо от негово име, без дори да го попита дали е съгласен? Същото, естествено, важеше и за Андерсън.
	— Така е най-добре — продължи тя. — И за двата свята. Да имаме някого, действащ като обединител.
	— Можехте поне да го попитате — обади се Тереза.
	Доктор Пейдж ги изгледа тъжно.
	— Прави сте. Съжалявам. Мисля, че превиших правата си.
	— Това не е никак хубаво — въздъхна Томас. Той се обърна и си тръгна, изплашен, че може да каже нещо, за което ще съжалява. Доктор Пейдж бе доказала, че може да лъже. Че може да лъже за _всичко_.
	Томас се върна право в стаята си. Каза на Тереза, че не се чувства добре и иска да си легне. Затвори очи и се опита да успокои мислите си, обърна се на една страна, надявайки се сънят да дойде. Всичко изглеждаше различно. Не можеше да признае пред Тереза какво мисли, а почти всички, които познаваше или на които държеше, сега бяха в лабиринта. Пък и тези писма. Беше толкова странно щом доктор Пейдж е могла да го стори, какво още е направила? Жалко, че не се опита да разговаря с нея. Че вместо това се изплаши и побягна.
	И ето го сега, втренчил поглед в стената. Изпълнен с объркани мисли.
	Това бе най-лошата част. Да можеха само с Тереза и Чък да избягат и да започнат някъде нов живот. Но после той си спомни за Нют. Как бе паднал от стената и че не беше муин. Нуждаеха се от лек, час по-скоро. Ако го открият, всички ще получат свободата си — Алби, Миньо, Нют, Чък, Тереза, дори Арис и Рейчъл. Може би ще могат да живеят заедно, да остареят един до друг, да седят и да си приказват, да се наслаждават на дребните радости в живота. Да си разменят истории за това как са спасили света. Представи си Миньо пред голяма група хлапета, как им демонстрира какво е да си бегач, но по някаква причина образът му се менеше и Миньо размахваше ръце, тупаше се в гърдите и се чешеше под мишниците като огромна маймуна.
	Да можеше всичко да е по-лесно. И вместо тази картина да види Миньо пред група внуци.
	Томас осъзна, че иска да отиде в лабиринта. Каквото и да е, само да се махне от това място, да се озове сред приятели, да започнат следващия етап. Каквото и да е, само да открият лека. Да получат обещаното щастливо бъдеще. Пък дори и чрез измама.
	Бъдещето, един свят, лишен от побърканяци, в който той приятелите му да живеят като в рая.
	И да говорят за всякакви глупости.
	Той въздъхна и после, въпреки обърканите си мисли най-сетне заспа.


>	54.

	__231.10.31/16:48__
	През последните няколко седмици вината и гневът продължаваха да набират сила в него, немощни поточета, които се стичаха във вади и прерастваха в ручеи, реки и потоп. Имаше само един начин да започне отново да диша свободно. Ако е там, при своите приятели, в лабиринта.
	Напоследък двамата с Тереза сякаш се бяха отчуждили. Тя изглеждаше погълната от свои проблеми, свързани с Пречистването, и за да се справи, бе посветила ума си и всичките си сили на работата. Но Томас нямаше нищо против. Разговаряха достатъчно често чрез телепатия, за да обменят информация. Достатъчно, за да са сигурни, че и двамата правят каквото е най-добро за тях.
	За Томас това бе да е скрит от останалите колкото се може повече време. Трябваше да се придържа към обичайната програма от лабораторни изследвания и тестове, но вън от това не се появяваше сред хората. Ако Чък и Тереза не бяха свободни, за да е с тях, предпочиташе да остане в стаята си, да чете, да спи, да наблюдава приятелите си в лабиринта, да следи всеки техен ход. Животът им сякаш бе станал второ всекидневие за него, напоследък езерните бележеха успехи в създаването на силно и сплотено общество. Имаше ред, закони, правила и безопасност. От известно време никой не бе умирал от ужилване.
	Томас все още обичаше да ги подслушва, когато можеше. Най-вече да слуша разговорите на Алби, Миньо и Нют, докато вечерят. Така се чувстваше част от тях, почти сякаш беше там.
	Точно това бе правил целия следобед, сменяйки картини и микрофони, когато някоя от сцените ставаше скучна. В този момент Нют говореше с Миньо, който току-що се бе върнал от лабиринта.
	— Нещо ново навън? — подхвърли Нют с нескрита насмешка. — Някой злощастен скръбник, дошъл да помоли да го почешеш зад ухото?
	Миньо се облегна на стената и си пое дъх.
	— Откъде разбра? Казах му, някой друг път. Не беше моят тип.
	Двамата разменяха подобни реплики почти всеки ден, надсмивайки се над монотонността на всекидневните рейдове на бегачите. Тъкмо се отправиха към Картографската, когато Томас чу почукване на вратата. Той се надигна от стола, връщайки се към реалностите на ЗЛО.
	— Кой е? — попита.
	Вратата се отвори и вътре надникна къдравата глава на Чък.
	— Здрасти, Томас. Доктор Кембъл ми каза, че мога да взема два свободни часа, за да ти помогна с бележките. И аз…
	— Влизай, сбръчканяко. Не е необходимо всеки път да си толкова официален.
	Двамата бяха започнали да използват част от жаргона на езерните.
	Любимият израз на Чък беше „цопло“. Доктор Пейдж им разказа колко развълнувани били психолозите от начина, по който загубата на паметта влияе на момчетата. Понякога се случвали изненади, като измислянето на нови думи. Повечето бяха дело на Миньо, който си беше устат още преди да влезе в лабиринта. Заличителят явно бе подсилил тази наклонност, което психолозите намираха за интересно.
	Разбира се, психолозите намираха за интересно какво ли не.
	Чък влезе и се настани с пресилена въздишка на стола до Томас.
	— Днес пратиха Фрак, което означава, че ми остава най-много месец. — Томас изслуша със свито сърце развълнувания му глас. Чувстваше се виновен не по-малко от останалите заради страховете, които бе позволил да се надигнат в душата на Чък. Хлапето бе присъствало на не една или две сцени от живота в лабиринта. Томас го имаше почти за брат, макар и не кръвен, без него животът му отдавна щеше да се превърне в истински ад.
	— Ще се случи, без да разбереш.
	— Което означава, че и краят ще дойде, без никой от нас да го разбере — посочи Чък.
	— Да. Прав си.
	— С какво се занимаваше днес? — попита Чък. — Чакай да позная — лабораторни изследвания, уроци, критично мислене, наблюдение на лабиринта.
	— Да. Точно така — потвърди Томас и малчуганът се разсмя. — Много вълнуващ живот, нали?
	— Чакай да сляза в лабиринта — размаха ръце Чък. — Аз ще вдъхна живец на това място. — Каза го с ентусиазъм, който се стори съвсем искрен на Томас — хлапетата на тази възраст виждаха само хубавите неща в живота.
	— Да. Прав си — продължи в същия дух Томас. Той се изправи с усмивка. — Съжалявам, трябва да отида на една среща.
	— О, стига, тъкмо дойдох! Надявах се да погледам езерните, докато вечерят. Мисля, че тази вечер Гали и Алби най-сетне ще се вкопчат гуша за гуша.
	— Съжалявам, приятел — поклати глава Томас. — Знаеш, че не бива да оставаш тук без мен, така че се отправяй към спалното помещение. По-късно ще си вземем нещо за хапване и ще се върнем да погледаме езерните. Може би психолозите ще им пратят някой скръбник да им потанцува.
	Чък побледня едва забележимо при споменаването на чудовището, но побърза да го прикрие. В нетърпението си да стигне лабиринта бе забравил за скръбниците.
	— Извинявай — сепна се Томас. — Лоша шега.


	Срещата беше в малка заседателна зала и Томас отиде, без да знае нищо за целта й. Доктор Пейдж се бе настанила начело на масата, а двамата вляво от нея очевидно бяха от психоекипа. Жената бе от времето преди Пречистването — казваше се Кембъл. Другият беше новак, от Сиатъл или Анкъридж, или кой знае откъде. Томас целенасочено се опитваше да не запомня подобни подробности. Не можеше да си обясни защо.
	Вдясно от доктор Пейдж се бе настанил мъж на средна възраст с мургава кожа и черна къдрава коса. До него седеше малко момиче, по възраст би могла да му е дъщеря, но не и по външен вид. Имаше светла кожа и тъмноруса коса. Мъжът се облягаше на рамото й, сякаш се познаваха добре, докато си шепнеха.
	Томас се спря до масата, докато другите го оглеждаха.
	Доктор Пейдж се надигна.
	— Благодаря ти, че дойде, Томас. Напоследък рядко те виждаме. Сигурно помагаш на Чък за голямото му пътуване идния месец до лабиринта? — Тя се усмихна невинно, сякаш не знаеше за всяко негово движение денем или нощем. Томас вече не я харесваше толкова, колкото преди Пречистването.
	— Нещо такова — промърмори той.
	— Ами заповядай, настанявай се. — Тя посочи един стол от другата страна на масата.
	Томас седна, огледа ги и попита:
	— Та за какво е събранието?
	Доктор Пейдж вдигна пръст с раздразнен вид.
	—Още малко търпение. Тереза трябва да дойде всеки момент.
	Като по команда вратата се отвори и Тереза пристъпи вътре, като кимаше машинално на присъстващите. Имаше толкова… вглъбен вид. После погледът й се спря на Томас.
	„Здрасти“ — рече му тя и прати с поздрава топла вълна.
	„Радвам се да те видя“ — отвърна той. И наистина беше така. През цялото време му бе липсвала.
	Доктор Пейдж взе нещата в свои ръце.
	— Искам да ви представя двама нови приятели, които ще ни помагат в предстоящите проекти. — Тя посочи новодошлите вдясно от нея, мъжа и момичето. — Това са Хорхе и Бренда. Хорхе е пилот на берг, при това много добър. А Бренда е учила за медицинска сестра, но мечтае един ден да се включи в психоекипа. Така ли е, Бренда?
	Момичето кимна, без да показва и намек за стеснителност.
	— Каквото е необходимо, за да открием лек — рече тя. Странен отговор, но нещо се криеше в очите й, нещо, което би могло да обясни поведението й.
	— _Ола_! — поздрави ги мъжът на име Хорхе и погледът му се плъзна бавно по присъстващите. — Радвам се да работя с вас.
	— Да работите с нас? — учуди се Тереза. — Какво става тук?
	Репликата й привлече и вниманието на Томас. Той погледна новодошлите с интерес.
	— Бихме искали да ни помогнете за една експедиция, която подготвяме — обясни доктор Пейдж. — След няколко седмици Хорхе, Бренда и още неколцина наши служители ще бъдат пратени на едно място, познато като Обгорените земи. Интересно ни е какво ще открием в един град там, който гъмжи от побърканяци. Това е проучване, на което възлагаме големи надежди.
	— Град, заселен с побърканяци? — повтори Томас. Имаше неприятното чувство, че му спестяват част от истината.
	— Да — потвърди тя. — Освен това смятаме, че ще сте ни от полза, ако сте там. Бихме искали да подложим на тест дълговременната ефективност на вашите импланти, особено дистанционния мониторинг на гибелната зона и някои други параметри. Трябва да сме сигурни, че можем да ги контролираме от голямо разстояние. Та ето какъв е планът ни…
	Томас се замисли над думите й. Защо им е притрябвало да проверяват обхвата на мониториране? Дали ЗЛО не възнамерява да ги праща някъде? Тук ставаха повече неща, отколкото им казваха, и той имаше лошо предчувствие. Сърцето му се сви. Хората от ЗЛО никога не се отказваха.
	Никога и пред нищо нямаше да се спрат.


>	55.

	__231.11.30/20:32__
	Томас и Чък крачеха по дългия коридор, който изглеждаше сякаш се простира в безкрайността. Така му изглеждаше всичко днес. Безкрайно дълго и неопределено. А може би беше заради тъжното му настроение. Денят най-сетне бе настъпил.
	Днес щяха да прехвърлят Чък в лабиринта.
	Томас бе помолил да го оставят поне за час с малчугана, за да похапнат заедно за последен път и да поговорят за това-онова. Да се сбогуват по свой начин. След това Томас смяташе да го предостави в ръцете на специалистите и да се прибере в стаята си. Не би могъл да понесе да гледа как изтриват паметта на хлапето, как го носят отпуснат безжизнено, досущ труп, как го хвърлят в Кутията. По-добре да се сбогуват, а после Томас искаше да остане насаме с мислите си.
	В столовата цареше тишина, тъй като не беше настъпил часът за хранене. След като напълниха по една чиния с остатъци от обяда, двамата седнаха до прозореца, от който се разкриваше гледка към гората на Аляска. Почти не бяха разговаряли, откакто Томас взе Чък от стаята му. Нито пък имаха апетит.
	— Въпросът сигурно ще ти се стори глупав — поде Томас. — Но… страх ли те е?
	— Прав си — отвърна Чък и взе парче шунка от чинията. — Въпросът е глупав.
	— Ще го приема за „да“.
	Чък отхапа от шунката.
	— Има вкус на цопло.
	— Разбира се, че ще има. Кой знае кога са я изпържили. Но тъй като едничкото ти желание за днес бе да те оставят да се наспиш, те го изпълниха. Не си очаквал да ти поднесат хрупкав бекон, нали? Или пък еднопосочен билет до Денвър.
	Чък му отправи любезна усмивка, от която изглеждаше още по-зрял.
	— Хайде бе, човече — подкани го Томас. — Отпусни си душата. Кажи ми какво мислиш. Какво чувстваш. Безпокоя се за теб.
	Хлапето повдигна рамене.
	— Наистина ли трябва да минаваме през всичко това? Пращат ме в лабиринта и аз нямам право на дума. Ще ми липсва животът тук, ще ми липсвате и вие. Но няма смисъл да хленча и плача.
	— Известно време няма да виждаш хубавото ми лице. Така че по-добре си поплачи сега. Излей душата си, дай воля на сълзите. И ако не ги видя до три минути, много ще ти се обидя.
	— Какво ще стане, след като ме прехвърлят там? — попита Чък, който се държеше сякаш не е чул нито дума от изреченото от Томас. — Не може да продължава вечно, нали?
	Томас имаше чувството, че някой е изсмукал всичкия въздух от стаята.
	— Разбира се, че не може да продължава вечно — кимна той. — Но дочух, че вече са близо до завършване на модела. И направят ли го, след това идва и лечението. Сигурен съм, че скоро пак ще бъдем заедно.
	Томас не знаеше защо му говори тези полуистини. Но какво значение? И без това скоро щяха да изтрият паметта на хлапето и Томас не мислеше, че му внушава напразни надежди.
	Чък втренчи поглед в него.
	— Какво има? — попита Томас.
	Чък му отвърна, че е пълен с цопла.
	— Не съм — ядоса се Томас. — Виж, човече, имаш право. Няма смисъл от тия празни приказки. Сбогуваме се, но въпреки това ти и аз ще бъдем наблизо, във вътрешността на огромен комплекс. И аз ще те наблюдавам, ще следя всяка твоя стъпка. Винаги. Обещавам.
	— Аз дори няма да помня кой си — възрази Чък. — Така че това си е истинско сбогуване.
	— Не, човече, не е. — Томас се изправи, заобиколи масата и застана до своя приятел. — Напоследък доста мислих за разни неща. Ще дойде време, в недалечното бъдеще, когато най-сетне ще разполагаме с лек, и тогава ще живеем щастливи заедно — богати и винаги сити. Всички ще си възвърнат спомените и животът ни ще бъде хубав. Мисли за това.
	— Щом така смяташ.
	— Така смятам.
	— Добре тогава. — Момчето се усмихна, после извърна глава, за да скрие сълзите си. — Звучи добре.
	— Знаеш ли какво? — поде Томас. — Не е необходимо да се сбогуваме. Сбогуването винаги е трудна работа. Аз ще стана и ще си тръгна все едно не се случва нищо особено, а после пак ще се срещнем, нали? Без сълзи и сантименталности.
	Чък кимна, но когато Томас се надигна, той скочи неочаквано и се притисна към него.
	— Много ще ми липсваш — проплака хлапето. — Много, много.
	Томас също го прегърна и от очите му върху косата на Чък покапаха сълзи.
	— Зная, човече. Ти също ще ми липсваш ужасно.
	Можеха да останат така вечно, но доктор Пейдж прати някого да вземе Чък и да го отведе. Когато на излизане Чък погледна през рамо, Томас имаше чувството, че ще му се пръсне сърцето. Томас остана дълго след това в столовата, представяйки си Чък в лабиринта. Чък е нападнат от скръбник. Или умира от глад и жажда. Измисли стотици начини, по които хлапето можеше да изгуби живота си, без да може с нищо да му помогне.
	Замисли се за Нют, Алби и Миньо.
	За Тереза.
	В гърдите му се появи и започна да расте твърда и болезнена буца. Засега ще следва плановете на ЗЛО. Но не смяташе винаги да се придържа към тях.
	Хрумна му идея. Смешна, нелепа идея. План. Веднъж, много отдавна, Тереза бе казала, че един ден двамата ще станат големи.
	И този ден бе дошъл.
	„Дали ще мога да ги спася? — запита се той. — Ще мога ти да спася моите приятели?“


>	56.

	__231.12.11/10:46__
	Томас се качваше за втори път на берг, но почти не помнеше нищо от първия си полет.
	В началото се почувства ужасно — стомахът му се свиваше и бълникаше, гадеше му се и устата му се пълнеше със слюнка, — но Когато привикна с новите усещания, дори взе да му харесва. После отново му стана зле. Имаше чувството, че се намира в огромно метално чудовище. Животът в свят на разруха те караше да възприемаш с възхищение подобни мощни машини, за които дори гравитацията не е препятствие.
	Тереза не дойде с него, беше останала с екипа, който щеше да проверява възможностите за проследяване на имплантите от дистанция. С всеки ден двамата се отдалечаваха все повече. Тя се бе заровила в плановете и изпитанията на ЗЛО, а Томас все по-често се колебаеше да споделя с нея мислите си. Все пак трябваше да поговорят. Моментът за това назряваше.
	Томас надзърна през един от люковете в металната стена на берга. Навън пейзажът се менеше с главоломна бързина. Въпреки тежките поражения, които планетата бе понесла, гледката имаше своята скрита красота. Зеленото и оранжевото се смесваха с големи кафяви петна. Разбира се, от подобна височина бе трудно да се различат подробностите. Не можеше да видиш побърканяците, нито глада и страданията.
	Нищо чудно, че преди слънчевите изригвания всяко хлапе е искало да стане астронавт.
	— Ей.
	Той вдигна глава и видя да се приближава Бренда, която допреди малко бе заета заедно с Хорхе да подготви припасите за тяхната експедиция до града на побърканяците. Бяха взели и голям бой прибори, изработени от ЗЛО, за чието предназначение Томас можеше само да гадае.
	— Здравей — отвърна той. — Готови ли сте?
	Тя приседна до него.
	— Доколкото изобщо е възможно. Хорхе ме накара да проверя всичко поне сто пъти. Той обича да е сигурен.
	— Кога ще стигнем там? — Нямаше идея къде се намират, но повърхността долу бе започнала да наподобява пустиня, петната оранжево и жълто преобладаваха. Нямаше почти никакви признаци на живот или че въобще някога тук е имало нещо живо.
	— Предполагам, след около половин час. — Тя потърка ръце, но лицето й остана напрегнато. — Божичко, колко съм изнервена само. А допреди десет минути всичко това ми приличаше на забавно приключение.
	— Има ли от какво да се страхуваме? — попита Томас. — Това е само един оцелял сред пустошта град, лишен от ред и законност и претъпкан с побърканяци. Не бъди такава пъзла. — Той се усмихна, за да й подскаже, че се шегува.
	Бренда завъртя очи.
	— Всъщност… — добави той — права си. Може да се окаже страшно.
	— Знаеш ли, трябва да си по-мил с Тереза — рече тя след дълга пауза.
	— Какво искаш да кажеш?
	— Тя очевидно е много привързана към теб. А ми се струва, че напоследък страниш от нея. Извинявай, ако се бъркам в нещо, което не ми е работа.
	Томас се замисли над думите й. В последно време бе избягвал тази тема.
	— Не, няма нищо. Тя е най-добрата ми приятелка. Заедно сме през половината си съзнателен живот и можем да разговаряме чрез… както никой друг. Понякога без дори да говорим. Може би затова ти се е сторило, че съм малко дръпнат.
	Бренда кимна, сякаш разбираше всичко.
	— Само приятели? След всичкото това време заедно? Никога не съм ви виждала да се държите за ръце или да се целувате. Ти май си от нерешителните — подкачи го тя.
	— Малко е сложно — смотолеви Томас, изненадан от посоката, в която бе поел разговорът. — За мен тя е целият свят и нищо не може да го промени. Но е трудно да си романтичен, Когато си заобиколен от толкова много смърт и приятелите ти са пратени в лабиринт, за да експериментират с тях.
	Бренда изглеждаше разочарована.
	— Добре де, но не е само това. Томас, хората се обичат един друг. Трябва да се увериш, че знае за чувствата ти. Само това казвам.
	Томас усети, че в него се надига странно и непонятно вълнение. Спомни си за майка си, за баща си, за приятелите. Внезапно усети, че в очите му напират сълзи. Не знаеше какво иска от живота, нито какво смята да постигне в него. Но имаше приятели и това бе повече от достатъчно. Оставаше само да ги спаси по някакъв начин.
	Бренда забеляза сълзите му и изражението й омекна. Тя го погледна толкова мило, че Томас бе разтърсен до дъното на душата си. Внезапно момичето се пресегна и го прегърна. Томас също я притисна към себе си. Имаше чувството, че прегръща всички, които витаеха из мислите му. Двамата останаха така известно време, докато бергът не се наклони надясно и не пое курс на снижаване.
	Бяха пристигнали в Обгорените земи. ЗЛО бяха пратили с тях въоръжена охрана и войниците се спуснаха тичешком по платформата и се разпръснаха сред прашната, нагорещена равнина. След като обявиха, че теренът е чист, Томас, Бренда и Хорхе ги последваха, примижавайки на яркото слънце.
	— Боже мили — възкликна Бренда. — Представете си какво е било, Когато са започнали изригванията.
	— _Хермано_, сигурен ли си, че не искаш да дойдеш с нас? — попита Хорхе. — Ще си устроим истинска забава.
	Двамата с Бренда се разсмяха, но Томас не намираше нищо смешно в ситуацията. Това място беше ужасно. Бергът се бе приземил на изненадващо голямо разстояние от града на побърканяците и техниците, с които Томас трябваше да работи, нарамваха багажа и сякаш се готвеха да поемат в обратна посока. Не виждаше нищо нататък, освен безжизнена пустиня, от което опасенията му само нарастваха. Нямаше търпение да полетят обратно към Аляска и се молеше тестовете, за които ги бяха пратили, да не продължат дълго.
	Томас засенчи с ръка очи и погледна към града. Прецени, че до него има поне няколко мили. Половината път беше покрит с прах от ръжда и разбито стъкло. Разрушените небостъргачи се протягаха към небето като закривени пръсти. Трудно беше да се повярва, че там би живял някой друг, освен побърканяците. Зад опустошения град се издигаха планини. Слънчевите изригвания бяха лишили склоновете от растителност, но камъкът и земята сякаш се провикваха: „Ние все още сме тук. Какво друго ни остава?“.
	Томас откъсна очи от тази гледка и откри, че Бренда се е загледала към своя бъдещ дом.
	— Сигурна ли си? — попита Томас. — Сигурна ли си, че искаш да отидеш там? — Щеше му се да прозвучи нехайно, ала осъзна колко сериозно изглежда в мига, Когато думите излетяха от устата му.
	— Ако разполагахме с лек, много хора, които обичах, сега щяха да са живи — отвърна тя, втренчена в далечината. — Хора като майка ми и баща ми, като моя брат.
	— Зная, зная — промърмори той. — Повярвай ми, разбирам те.
	— Затова двамата с Хорхе се писахме доброволци — продължи тя. — Не само за целия план, но и конкретно за тази операция. — Тя кимна към разрушения град в далечината. — Трябва да изпълня моята част.
	— Сигурно — въздъхна той.
	Преди да добави още нещо, Хорхе извика, че е време групата да тръгва. Държеше да стигнат пределите на града преди залез-слънце.
	— Внимавайте — заръча й Томас. Искаше му се да добави още нещо, като например че никой не трябва да губи живота си заради проклетата болест. Но вместо това каза: — Наистина. Бъдете внимателни.
	— Ще внимаваме — обеща тя. — Трудно е да се повярва, че по-късно ще доведат тук и приятелите ти, нали? Бедните момчета. Е, ще се видим по-късно, алигаторе.
	Тя му махна и забърза след Хорхе.
	Той остана загледан след нея и забеляза, че пясъкът се местеше под краката й.
	— Какво искаше да кажеш? — попита шепнешком.


>	57.

	__231.12.11/16:40__
	_Фаза 2._
	Това бе всичко, което успя да измъкне от техниците, към които бе прикачен. Фаза 2. Разпита всеки един от тях за наученото от Бренда и в отговор получаваше тези думи. В добавка към: „Защо не попиташ доктор Пейдж?“, „Не му е времето сега да го обсъждаме“ или „Само си върша работата“.
	Но никой от отговорите нямаше значение, Защото Томас се досещаше точно какво става. Би трябвало да го прозре дълго преди Бренда да се изпусне. ЗЛО планираше да прати езерните на това прокълнато място за нова поредица от изпитания. Това бе причината да провеждат тестовете за дългообхватен мониторинг на имплантите — за да знаят доколко ефективно ще могат да следят момчетата, когато ги доведат тук. Лъжите продължаваха да се трупат една върху друга. Нещата вървяха от зле към по-зле. Много по-зле.
	Ако е имало и най-малкото зрънце на съмнение, то бе изчезнало напълно. Каквото и да се случи оттук нататък, Томас бе твърдо решен да отиде в лабиринта и да спаси своите приятели. Обгорените земи ставаха все по-ужасяващи с всяка изминала крачка.
	Той вървеше след техниците по твърдата безжизнена пръст, омотал главата си с кърпа. Използваше я, за да се предпази поне малко от сипещите се от небето огън и жупел. Единственото облекчение донасяше за кратко ветрецът, макар че вдигаше пясък, който полепваше по тялото му. Бяха се насочили към някакви тунели, където трябваше да разположат апаратурата и да се заемат с изпитанията. Сега вече Томас знаеше каква е целта им.
	Докато вървяха през пустошта, той имаше предостатъчно време да мисли как да спаси приятелите си. Би могъл да се справи. Наистина. Достатъчно бе да убеди ЗЛО в две неща — да го прехвърлят в лабиринта и да го сторят, без да му изтриват паметта. За да успее планът му, той се нуждаеше от напълно запазен ум. Едва тогава щеше да знае как да ги измъкне.
	Оставаха много подробности, които трябваше да обмисли. Как, кога и откъде да вземе оръжия. Как да изключи скръбниците. Къде да отидат, ако успеят по някакъв начин да избягат от комплекса. Но Томас разполагаше с предостатъчно време.
	И беше сигурен, че ще се получи.
	Опита се да запази това зрънце оптимизъм, докато вървеше през пустинята.
	Местиш единия крак. Избърсваш потта. После местиш другия.
	— Тук е! — провикна се по някое време един от мъжете. Останалите се скупчиха около него, а той коленичи и започна да рови из пясъка. Разчисти тънък слой пясък и отдолу се показа метален люк с обикновена дръжка. Дори не изглеждаше да е заключен — какви бяха шансовете някой да го открие тук, насред пустинята?
	Една жена се наведе и помогна на мъжа да повдигне люка, после двамата се надвесиха над отвора. Томас се изправи отзад на пръсти и се опита да надникне над раменете им — видя само тясна стълба, изчезваща надолу в мрака.
	— Не зная дали ще повярвате — извика жената, за да надвие поривите на вятъра, — но наблизо имаше затвор. И това е таен път за бягство, построен от картелите. Ние само го пригодихме за нашите цели. Остава ни около час път през тунела.
	Не добави нищо повече и заслиза по стълбите.
	Един по един другите я последваха.
	Томас беше последен. Последва дълго и неочаквано прохладно спускане в дълбините по безкрайния коридор, който сега се използваше от ЗЛО. Никой не проговори през цялото време, или ако разменяха някакви думи, беше шепнешком, като че мястото бе обитавано от призраци.
	— Почти стигнахме — обяви мъжът на име Дейвид, обръщайки се към Томас. Момчето толкова бе привикнало с тишината, че гласът му го накара да трепне.
	— Почти стигнахме къде? — попита, а думите му прокънтяха.
	— Малко по-напред има равнотранс, който инсталирахме при предишното си идване тук. Най-сетне ще влезе в употреба.
	— Равнотранс? — повтори Томас. Така ли смятаха да прехвърлят езерните в Обгорените земи?
	— Именно — потвърди Дейвид. — Да се надяваме, че работи, Защото възнамеряваме да се върнем с него тази вечер!
	Томас едва не падна, когато го чу.
	— Нямаш представа колко е скъпо това нещо — продължи мъжът. — Преди изригванията само милиардери можеха да си позволят подобен лукс. Имаше цели страни, които можеха единствено да мечтаят да се сдобият със средства за равнотранс.
	— ЗЛО толкова ли са богати? — попита Томас.
	Дейвид се засмя.
	— Не им се наложи да го купуват. Просто го откраднаха от милиардерите, които са твърде мъртви, за да ги е грижа. Или твърде побъркани. Както и да е, не се тревожи, включим ли го, с грижите ни е свършено. Ще видиш, страхотен начин е за пътуване.
	— Стигнахме —извика отпред жената. Тя освети с фенера си висока правоъгълна постройка, която приличаше на голяма врата към нищото. Или по-точно рамка за врата. От едната страна на устройството бе монтирано командно табло със светлинки.
	Дейвид се приближи и застана до жената.
	— Направихме всички възможни тестове. Остава ни само да включим тази проклетия.
	Томас се отдалечи на известно разстояние от групата, докато техниците вадеха от раниците си инструменти и се захващаха за работа. Не познаваше тези хора и се чувстваше чужд сред тях. Отиде до стената на тунела, в самия край на осветената част, и се облегна на каменната плоча. Скръсти ръце и ги загледа, докато работят.
	Въздухът внезапно се изпълни с бръмчене, което го разтресе до кости. Зелена светлина засия на контролното табло на равностранен. Бръмченето се усили. Не можеше да повярва, че след броени минути ще прекрачи през това чудо на техниката и ще се озове на хиляди мили оттук. Завладя го безпокойство, помисли си, че със същия успех може да бъде запокитен на другия край на вселената, да се превърне в облак от атоми и молекули, без никаква връзка помежду им.
	Последва ново бръмчене и изведнъж в рамката се появи блещукаща сивкава стена. Тя трептеше, на няколко пъти изникваше и се губеше, но накрая застина неподвижно. Тихият равномерен пулс на стаената в нея енергия караше Томас да настръхва. Още малко и наистина ще го направи. Ще пристъпи през тази енергийна стена.
	— Всички показатели са стабилни — обяви Дейвид, вгледан в малкия монитор на таблото. — Пращам пробен обект. — Той замахна и запокити фенерчето си в отвора на равнотранса. След няколко секунди то изскочи отвътре и мъжът го улови. На лицето му затрещя усмивка. — Май всичко е наред.
	— Кой иска да е пръв? — попита жената. — Томас, какво ще кажеш да си ти? — Тя го погледна подкупващо.
	— Ами… добре. — Без да разбира какво го е прихванало, той повдигна рамене и закрачи към вратата на равнотранса, стараейки се всячески да прикрива колебанието и страха си. Предполагаше, че ако има някакви причини да се бои, щяха да го спрат на крачки от него. Но никой не понечи да го спре. Двама от техниците нададоха одобрителни възгласи. Трети изръкопляска.
	Томас прекрачи право през сивкавата блещукаща стена.


>	58.

	__231.12.11/21:32__
	По тялото му премина студена вълна, сякаш се бе потопил в басейн с ледена вода, но после всичко приключи с бързината, с която се бе преместил в пространството. Няколко души чакаха от другата страна в помещение, което не бе виждал никога досега. Доктор Пейдж бе сред тях, както и Тереза, но някои от останалите не го знаеше.
	Тереза го стигна първа и го притисна в обятията си.
	— Слава на Бога — прошепна тя в ухото му. После го повтори и в мислите му.
	Той отвърна на прегръдката, изпитвайки толкова силно облекчение в топлината на обятията и че почти се разтрепери. Искаше да й разкаже за плановете си за лабиринта и нежното и посрещане му подсказа, че това ще стане скоро. Нуждаеше се от помощта й, ако имаше дори най-малък шанс да успеят.
	— Всичко е наред — рече й той. Забеляза, че доктор Пейдж ги гледа като горд родител, — Нищо страшно не стана там. Бяхме в пълна безопасност.
	— Зная. Зная — прошепна Тереза, но не го пускаше от прегръдката си.
	— Ей — погледна я той. — Какво има?
	Тя най-сетне се отдръпна от него.
	— Нищо. Просто… ти беше толкова далече. Притесних се.
	— И ти ми липсваше. — Нескопосан отговор, но се надяваше тя да долови как се чувства по очите му.
	„Трябва да поговорим — побърза да добави мислено. — Колкото се може по-скоро.“
	— Резултатите от дългообхватния мониторинг са положителни — намеси се в разговора им доктор Пейдж. Тя ги доближи със сияеща усмивка на лицето. — Нещата вървят от добре към по-добре. Бележим прогрес с всеки изминал ден.
	Томас кимаше, но мислите му бяха другаде.
	Само ако знаеше.
	Той огледа непознатата обстановка — приличаше му на огромна спалня, но нямаше нищо общо е бараките на ЗЛО. Стените бяха тухлени, облицовани е дърво, вратите също бяха дървени.
	— Къде сме? — попита той.
	— Това е ново помещение, вън от комплекса — отвърна доктор Пейдж. — Набираме доброволци за по-разширени изследвания и ни трябваше място, където да ги настаним.
	Томас не повярва и на една дума от чутото. Защо ще свързват с равнотранс Обгорените земи, щом това място е предназначено за доброволци? Дали не е свързано по-скоро с Фаза 2 и езерните? И в двата случая не биваше да допуска плановете на ЗЛО да се осъществят.
	— Разполагаме с вагонетка, която ще ни върне в централния комплекс — добави доктор Пейдж. — Чака ни много работа. — Последните думи, изглежда, бяха предназначени за Тереза.
	— На какво разстояние е оттук? — попита Томас.
	— Само на няколко мили по пътя. По-малко от две, ако минеш напряко през гората.
	Той въздъхна облекчено.
	— Хубаво. След Обгорените земи имам нужда от разходка на чист въздух, от която дробовете ми няма да се изпекат. Вие вървете — аз ще ви намеря там. — Краката го боляха от дългото ходене през последните дни, но ужасно му се искаше да остане сам. И да се подготви за разговора с Тереза.
	— Какво пък… напоследък не сме забелязвали побърканяци из околностите — склони доктор Пейдж. — Но навън е тъмно. Виж какво ще ти кажа. Вземи гранатомет и ще ти позволя да го направиш. И един от нашите пазачи. Не, нека бъдат двама.
	Томас понечи да възрази, но се отказа, когато видя лицето й. Ясно беше, че няма да го пусне сам.
	След няколко минути двама въоръжени пазачи го придружиха вън от сградата.
	— Най-добре да побързаме — рече единият от тях. Очевидно бе склонен да уважи желанието на Томас да остане сам, ала същевременно отговаряше за неговата сигурност. — Става късно.
	— Вярно ли е, че напоследък насам не са се навъртали побърканяци? — попита Томас, докато се отдалечаваха от новата постройка и навлизаха в гората и мрака.
	— Аха. Сигурно тези, които са живели наблизо, или са измрели, или са се озовали в ямата. Но все пак, заради мрака и студа ще е разумно да не се бавим.
	На Томас му хареса, че мъжът не се опитваше да го командва. Поне засега. А другият сякаш бе ням.
	— Добре, съгласен. Вие ли ще вървите отпред, или аз?
	— Ще съм зад теб — отвърна приказливият, вдигна гранатомета и посочи към мястото, където се намираше комплексът, някъде отвъд гъстата гора. Томас бе преметнал своя гранатомет през рамо. — Така едновременно ще те виждам и ще мога да оглеждам гората. Ксавир пък ще пратим да разузнае напред. Така добре ли е?
	— Разбира се. — Сякаш имаше избор. — Да тръгваме.
	Без да каже нито дума, мъжът на име Ксавир ги заобиколи и потъна сред храсталаците. Томас потрепери от внезапния хлад и пое след него.
	Измина около половин час, докато крачеха през тъмната и студена гора. Над тях се поклащаха клони като безброй дървени ръце, разперили пръсти, едва различими в беззвездната нощ. Томас насочи светлината на фенерчето си напред и от време на време я повдигаше нагоре, сякаш очакваше да зърне там някое призрачно създание от книжките. Жълти очи, нокти, привидения. Беше изплашен и съжали, че не тръгна с Тереза и останалите.
	В гората отекна крясък на бухал и Томас подскочи. После се разсмя, както и пазачът зад него.
	— Бухал? — рече гласно Томас. — Сериозно? Чувствам се като във филм на ужасите.
	— Малко е страшничко тук — съгласи се мъжът. — Със и без побърканяци. Децата имаше от какво да се страхуват още преди изригванията.
	— Така е. — Томас вдигна светлината от фенерчето нагоре, надявайки се да зърне очите на бухала. Понякога забравяше, че преди изблиците на Земята бе имало цяло едно животинско царство, което не се интересуваше от страшната болест. Но от животинчето нямаше и следа. Томас продължи нататък.
	Тялото му се бе затоплило от движението, краката му се освободиха от предишната скованост. Трябваше да измине известно време, преди да осъзнае, че вече не вижда Ксавир отпред. Мъжът бе свърнал зад дънера на едно дърво, но когато Томас мина покрай него, вече го нямаше.
	— Ксавир? — провикна се той.
	Никакъв отговор, нито звук, нито помръдваме накъдето и да било.
	Внезапно зад гърба му се чу шум, тропот на крака и строшени съчки. Томас се извърна да разбере какво става и в този миг чу нов звук. Нещо средно между жвакане и хрущене.
	И тогава го видя.
	Пазачът зад него бе спрял и бе изпуснал оръжието си. От устата му се стичаше кръв. Дълъг заострен клон бе забит отстрани в шията му и краят му бе окървавен. Мъжът още се свличаше на колене, а Томас вече видя и кой го е пронизал — нападателят все още стискаше другия край на клона и гледаше ухилено жертвата си, докато тя се давеше в собствената си кръв.
	После нападателят погледна към Томас.
	Беше Рандал.


>	59.

	__231.12.11 /22:47__
	Стоеше там, покрит със синини и охлузвания, с парцаливи дрехи. Лицето му бе скрито под коричка засъхнала мръсотия, косата му бе разчорлена истинско кошмарно видение, от тези, които допреди малко си бе представял Томас. Но това не беше детска книжка.
	— Рандал — прошепна Томас, сякаш молеше човека, който някога бе носил това име, да се пробуди в тялото на нападателя. Но от този човек нямаше и помен. Лудият, който стоеше отсреща, отдавна бе загубил всякаква връзка с разумното.
	Рандал произнесе нещо нечленоразделно, сетне дръпна рязко клона от шията на пазача и го остави да се свлече по очи на земята. Клетникът остана да лежи там сред нарастваща локва от кръв.
	— Ксавир! — извика Томас. Но и този път никакъв отговор, стараейки се да не прави резки движения, той посегна бавно към гранатомета и опря пръст на спусъка, Рандал стоеше отсреща, все така стиснал окървавения клон. Сетне бавно вдигна очи към Томас.
	— Навремето — заговори той и този път, макар и развалена, речта му бе по-понятна. — Аз бях вкусна примамка. Толкова вкусна, колкото можеш да си представиш.
	Внезапно Рандал хукна към дърветата и изчезна зад тях, преди Томас да успее да предприеме нещо. Той насочи гранатомета нататък, дръпна спусъка и чу резкия звук от изстрела. Но гранатата попадна в дърво и избухна сред облак електрически искри. Когато зарядът се изтощи, в гората се възцари тишина. Нито звук от побърканяка.
	Томас стискаше оръжието толкова силно, че го заболяха пръстите. Държейки го изпънато пред себе си, той описа бавно кръг, взирайки се в тъмнината между дърветата. Беше изпуснал фенерчето, но сега се наведе, взе го и го изключи. Не искаше да е лесна плячка за противник, който се спотайваше в мрака, нито пък да се заслепи. Докато чакаше зрението му да привикне с тъмнината, той продължи бавно да се върти, без да вдига пръст от спусъка.
	Не можеше да повярва, че Рандал е още жив. Как бе успял да оцелее тук? И още по-странно, как болестта не го бе убила досега? Избликът не само побъркваше жертвата си, но и водеше до блокиране на всички мозъчни функции. Той си спомни отново за пазачите си и изпита угризение. Бяха загинали само защото Томас бе пожелал да се разходи като някакво глезено детенце. Ръцете му отново бяха опръскани с кръв. Колцина още щяха да загинат заради него? Докато се извръщаше, кракът му настъпи клон и той се строши с пукот. Звукът отекна в нощта и Томас застина. Очите му най-сетне бяха привикнали с мрака, вече различаваше дърветата и клоните на фона на тъмното небе. Не виждаше нищо необичайно, но бе сигурен, че Рандал не е далече ако бе продължил да тича, щеше да го чуе. Побърканякът бе някъде наоколо и го следеше.
	„Тереза! — повика я мислено той. — Тереза! Рандал ни нападна. Уби пазачите. Не зная какво да правя. Как е възможно…“
	„Том — дойде незабавно отговорът й. Къде си? Доктор Пейдж каза, че ще прати някого. Още ли си с гранатомета?“
	„Не мърдай от мястото си. Не се опитвай да се върнеш. Скоро ще дойде помощ.“
	Томас долови някакъв шум отляво и се извърна натам. Не видя нищо.
	„Том?“
	„Да, всичко е наред. Просто се въртя в кръг и скоро ще ми прилошее. Побързайте.“
	„Не спирай да ми говориш.“
	„Не мога — отвърна той. — Не бива да се разсейвам. Зная, че е наблизо.“
	„Добре, повикай ме, ако се случи нещо.“
	„Ще те повикам.“
	Тъмната гора се извисяваше над него, изглеждаше сякаш се рее, сякаш дърветата са се изтръгнали от корените си и се протягат към него. Сетивата му продължаваха да си играят с ума му. Непрестанно виждаше разни неща с крайчеца на окото си, все му се струваше, че не диша той, а някой друг. И накрая нервите му не издържаха.
	— Рандал! — извика. — Те идват! Знаят, че си тук!
	Никакъв отговор. Не знаеше защо бе извикал — Рандал едва ли би го разбрал повече от дърветата наоколо. Видя го в погледа му, където не бе останала и капчица разум.
	— Липсват ми вкусните примамки.
	Томас пое рязко въздух. Рандал говореше тихо, ала гласът му сякаш ечеше във въздуха. Томас се завъртя наляво, после надясно, описа пълен кръг, вдигнал оръжието пред себе си.
	— Рандал! — изкрещя.
	И тогава нещо го блъсна отзад, изкарвайки въздуха от дробовете му. Стовари се върху него и го притисна надолу, изви главата му под неестествен ъгъл, пробуждайки болка в сухожилията и мускулите. За да се предпази, той падна на земята и се сви. Изпусна оръжието, но ремъкът го притисна болезнено, докато посягаше към невидимия си нападател, за да се вкопчи в него.
	— Вкусно — прошепна Рандал в ухото му.
	Томас изкрещя и изви тяло, мъчейки се да се освободи от чудовището, което го бе приковало към земята. Една ръка обгърна лицето му и затисна устата, пречейки му да диша. Миришеше на пот и разложение и на Томас му се догади. Рандал стегна задушливата си хватка и Томас започна да хрипти. Успя да отвори уста и заби зъби в податливата плът. Устата му се изпълни с остър и кисел вкус.
	Рандал изрева, ужасен звук, в който нямаше нищо човешко. Отпусна хватката си достатъчно, за да може Томас да се извърти и да го блъсне с лакът. Побърканякът се олюля назад, докато Томас се мъчеше да се изправи, паниката му придаваше нечовешки сили. Посегна към гранатомета, който се бе изхлузил чак на гърба му. Стисна го, извъртя го отпред и го насочи.
	Миг преди да натисне спусъка, Рандал се хвърли върху него, пълзейки по земята на четири крака като някакъв гигантски паяк, и го блъсна с глава в гърдите. Томас падна по гръб, а чудовището го възседна. Рандал започна да го налага с юмруци като побесняла горила, крещейки при всеки удар.
	Томас вече нямаше сили да се съпротивлява. Помисли си за Чък и Тереза, Миньо и Нют. Ако умре сега, няма да може да ги спаси. Помъчи се да се успокои и да се съсредоточи. Затвори очи и събра сетни сили. Веднага щом застина неподвижно, ударите намаляха. Той реши да използва тази възможност. Посегна бързо с дясната си ръка, стисна Рандал за ухото и го дръпна, извивайки главата му надолу. Рандал изгуби равновесие за миг и това бе достатъчно за Томас да го отхвърли от себе си. Скочи на крака, намери пипнешком гранатомета, насочи го и натисна спусъка.
	Статичният звук на заряда отекна отново в гората, докато Рандал се хвърляше върху него. Гранатата попадна право в гърдите на побърканяка и го събори на земята, обгръщайки тялото му с белезникави блещукащи пипала. Рандал започна да се гърчи и подскача, огласяйки околностите с виковете си. Томас вдигна гранатомета като сопа. Стовари приклада право в лицето на човека, когото някога познаваше като Рандал. Отвратително хрущене прекъсна нечовешките вопли на лудия. Тялото му започна да трепери спазматично, сякаш вътрешните му връзки бяха дали на късо. Дишайки тежко, Томас вдигна оръжието и го стовари повторно с цялата сила, която му бе останала. Този път побърканякът замря неподвижно.
	Тереза го откри, коленичил до мъртвото тяло, втренчен в него, хипнотизиран от гледката. Човек, когото някога бе познавал и когото никога не бе харесвал. Но никой не заслужаваше да свърши по този начин. Никой.
	Тереза почти го отнесе до вагонетката. Томас бе замаян и изтощен. Изстискан като лимон. Надяваше се да спи цяла седмица.
	„Тереза“ — рече той, Когато започна да се свестява.
	„Да?“
	След дълга пауза той промълви:
	„Те никога няма да открият лек.“


>	60.

	__231.12.13/6:11__
	Томас се събуди, преди да се включи алармата. Не искаше да буди Тереза, преди да се е наспала добре, затова остана да чака. Опипваше тялото си, докосваше внимателно превързаните места и присвиваше болезнено устни. Времето се влачеше със скоростта на охлюв.
	Беше си подарил цял един ден, за да се възстанови напълно, да си събере мислите и да подготви точен план, с който да убеди Тереза. И с всяка изминала минута силите му се възвръщаха.
	Искрата се разпали от един разговор, който бе дочул вчера в столовата. Ставаше дума за „слузести същества“. Томас не чу много, но беше сигурен, че е свързано по някакъв начин с онези странни сияещи вани, в които с Нют бяха видели да растат и помръдват чудовищни органи. Зловещ спомен.
	Но и още едно доказателство, че ЗЛО никога нямаше да се спре. Пред нищо.
	Най-сетне търпението му се изчерпа.
	„Будна ли си?“ — попита той Тереза.
	Изминаха само три секунди.
	„Да“ — отвърна тя. Нямаше и следа от укор, че я е събудил, което бе добро начало.
	„Чакай ме на закуска веднага щом отворят столовата. Седни близо до мен, за да можем да разговаряме шепнешком.“
	Не беше сигурен дали ЗЛО не могат да подслушват телепатичната им връзка и искаше разговорът им да се запази в тайна.
	„Добре.“ — Тази сутрин Тереза не беше многословна, но толкова по-добре за него.
	„Страхотно. Ще се видим скоро.“ — Той стана от леглото и закуцука към душа.
	В столовата Томас намери тихо местенце далече от неколцината служители, дошли по-рано. Взе си закуска и седна да чака Тереза. Изпи три чаши вода. Накрая побутна подноса встрани, скръсти ръце и се намести неспокойно на стола. Тереза най-сетне се появи, но пропусна шублера с храна и дойде право при него.
	„Какво има?“ — попита го мислено.
	— Нищо — отвърна той. — Ще разговаряме на глас.
	Седнаха, опрели рамена един в друг, Томас се наведе към нея и започна да шепне:
	— Искам да ме изслушаш без предубеждение, ясно? Чуй ме докрай, преди да започнеш да възразяваш.
	Тя го погледна изпитателно, сякаш търсеше обяснение на лицето му. После кимна и зачака.
	— Извинявай, но това е много важно за мен. Виж, Тереза, аз съм… на края на силите си. На абсолютния край. Пречистването, лъжите, жестокостите в лабиринта. През последните няколко дни дочух достатъчно, за да се досетя, че ЗЛО подготвят нов етап на изследванията — в Обгорените земи и кой знае какво още. Ти знаеше ли нещо за това?
	Тереза поклати глава, изглеждаше искрено изплашена.
	— Да ти призная, подозирах нещо, а после се стигна до експедицията в Обгорените земи, тази нова постройка, равнотранса. Но не са споделяли с мен нищо. — Тя млъкна и отново поклати глава. — Сигурен ли си, че си дочул правилно?
	— Напълно.
	— Понякога е много трудно да им повярваш, нали?
	Реакцията й накара Томас да почувства, че току-що е преодолял първото препятствие.
	— Точно така — рече той. — Аз бях в Обгорените земи. Ужасно място. Видях и онези лигави същества, които подготвят в лабораторията. Приличат на излезли от кошмар. Тереза, това трябва да спре. Всичко това трябва да спре. Говоря сериозно.
	Тя не бързаше да отговаря и чувствата й оставаха тайна за него. Но Когато най-сетне заговори, той усети в думите й едва доловим трепет.
	— Какво можем да направим, Том? ЗЛО е голяма организация. Каквото и да вършат в нея, те все пак имат оправдание.
	— За лека ли говориш? — тросна се Томас. — Никога няма да го открият. Просто не го вярвам. След цялото това време и след всички тези изпитания не разполагат дори с експериментално лечение, с първичен продукт, който да подложат на тестове. Единственото, което правят, е да измислят нови и нови променливи и да търсят някакъв мистериозен, нелеп модел.
	— Наистина ли мислиш, че смятат да ги пратят в Обгорените земи? — попита тя.
	— Да. Ти не мислиш ли?
	Тя въздъхна.
	— Сигурно си прав.
	— Тереза, тези хора са наши приятели. Спомни си хубавите часове, които сме прекарвали заедно. Божичко, ако не друго, представи си как хвърлят Чък в Обгорените земи, в оня град, претъпкан с побърканяци.
	Последното, изглежда, я засегна. Очите й се напълниха със сълзи.
	— И така да е — въздъхна тя. — Какво бихме могли да направим? Само двама сме срещу могъща империя с всичките й оръжия.
	Беше ударил часът да й каже. Той събра всичкия си кураж и продължи:
	— Сега искам да ме изслушаш внимателно. Първо, ще убедим доктор Пейдж да ни прати в лабиринта. Ще й кажем, че имат нужда от известна промяна в равновесието на силите. Но трябва да сме сигурни, че ще ни прехвърлят, без да изтриват паметта ни. Това е ключът. Ще изтъкнем, че е необходимо да направим обстоен анализ на положението вътре и да се върнем с доклад. За психолозите това ще е като Коледа по никое време — представи си всички тези променливи, които ще отчетат. Можем да се престорим на ентусиазирани от идеята, да ги убедим, че и ние го искаме. Няма значение какво ще говорим, важното е да ни прехвърлят.
	— А после какво? — попита тя. Поне не беше отхвърлила веднага идеята.
	— Ще се подготвим старателно. Ще вземем ключове за оръжейната или ще скрием оръжия близо до изхода на лабиринта. Ще изтеглим всичката налична информация за скръбниците, ще открием как да ги изключваме. Ще се ориентираме къде е най-близкият град, до който можем да се доберем, след като измъкнем всички от лабиринта. После влизаме, прекарваме няколко дни като езерни, убеждаваме момчетата, съставяме план и го осъществяваме.
	— От устата ти звучи толкова лесно — рече тя. — Но не забравяй, че ще следят всяко наше движение и ще чуват всяка дума.
	— Тогава ще трябва да си шепнем, нали? Ще разговаряме в мрака, ще избягваме бръмбарите остриета, каквото е нужно. Те ни вярват и трябва да се възползваме от това.
	Тереза се наведе към него и почти опря устни в ухото му. Дъхът й стопли кожата му.
	— Наистина ли си мислиш, че можем да влезем в лабиринта, да съберем езерните и да излезем с тях? Без да убием един куп хора? И без самите ние да загинем?
	Той въздъхна.
	— Зная, че звучи невероятно. Но по-лошо е да седим тук, без да се опитаме да ги спрем.
	Тя въздъхна, но не каза нищо.
	— Тереза, аз изливам пред теб душата си. Вероятно стана заради историята с Чък. Толкова много обичам това хлапе. Не мога… просто не мога да позволя на ЗЛО да го нарани. Да не говорим за другите. Не мога. Моля те, кажи, че ще си с мен.
	Никога преди не бе говорил с нея по този начин. Беше изложил всичко като на длан.
	Тя го погледна с изплашени очи.
	— Сериозно си го намислил, така ли?
	— Напълно. Като го казах на глас, се почувствах още по-сигурен.
	Тя замълча. Този път за по-дълго време.
	— Добре, дай ми двайсет и четири часа да го обмисля.
	След което стана и си тръгна, оставяйки след себе си един силно обезпокоен приятел. В края на краищата й бяха нужни само Четиринайсет часа. Томас прекара този ден, възползвайки се от свободното време. Между изследванията и тестовете той прерови таблета за всякаква налична информация за скръбниците във файловете, които не бяха защитени с пароли. Неутрализирането на тези същества щеше да е от жизненоважно значение при опита им за бягство. Не откри много, но се натъкна на схема на биохимичните им вериги, забравена сред цял куп разнообразни данни във файл отпреди година.
	Лежеше в леглото и изучаваше схемата, търсейки слаби места, Когато Тереза го повика телепатично.
	„Добре — рече тя. — Съгласна съм.“
	Томас едва не скочи от леглото.
	„Наистина? Ще участваш?“
	„Заради теб. Заради Чък. Ще ти помогна.“
	„Страхотно. Направо страхотно. Остава само да убедим доктор Пейдж.“
	„Не се тревожи за това. Мисля, че ще й хареса идеята да ни внедрят в група А.‍ а Арис и Рейчъл в група Б.‍ Остави на мен да се погрижа.“
	„Ще се справиш ли?“
	„Ще се справя. Още утре ще я потърся.“ Томас стоеше в стаята за наблюдение и гледаше как Нют се храни край високия пилон в средата на Езерото. По някаква причина беше останал сам. Може би имаше нужда да бъде насаме. Може би му бе омръзнало да дрънка празни приказки с Чък. Беше приседнал там, дъвчеше замислено и въртеше бавно глава.
	Томас си спомни за Лизи, сестрата на Нют, която живееше в бараките на група Б.‍ Няма ли да е страхотно, ако може да спаси и двамата?
	— Нют, идвам за теб — прошепна Томас толкова тихо, че едва ли някой би могъл да го чуе. — Идвам за всички вас, приятелю.
	На следващия ден получи официално становище.
	Доктор Пейдж бе одобрила прехвърлянето на елитната група в лабиринта.


>	61.

	__231.12.19/10:37__
	Доктор Пейдж отново седеше начело на дългата маса. Томас и Тереза се бяха настанили от едната страна, Арис и Рейчъл от другата. Още неколцина членове на психоекипа и техници запълваха останалите места, но не бяха произнесли нито дума, откакто влязоха. От време на време доктор Пейдж ги поглеждаше, търсейки одобрение на думите си.
	Планът за прехвърлянето на елитната група вече бе изложен и оставаше да обсъдят някои дребни подробности. Томас полагаше усилия да овладее нетърпението си, да се преструва, че влага душа и сърце в нещата, които планираха за тях. Но бе твърдо решен нищо от това да не се случи.
	— Погледнете на екрана. — Доктор Пейдж се извърна и посочи с ръка. — Вижте колко много нови променливи са подготвили нашите психолози във връзка с това прехвърляне. Тереза, позволихме си да отидем далеч отвъд първоначалните ти предложения. Виждаме в това златна възможност — бих го нарекла катализатор — да стимулираме множество модели на гибелни зони, които досега не сме имали удобен случай да изучаваме.
	Томас разглеждаше схемата на екрана, опитвайки се да вникне в съдържанието й. Но буквите, изписани отдолу, бяха твърде дребни. А после, по сигнал от доктор Пейдж, екранът угасна.
	Тя продължи:
	— Дори само първите двайсет и четири или четиресет и осем часа ще предизвикат в Езерото събития, на каквито досега не сме били свидетели. Събития, които ще спомогнат за разрушаване на рутината, изградена през последните седмици, и ще породят нови мисли и емоции. Обекти, пристигащи в два поредни дни, появата на момиче в Езерото за първи път — можем само да гадаем какви ще са последствията. Трябва да призная, че оценявам високо предложението на Тереза. — Тя придружи думите си с лъчезарна усмивка.
	Томас не даваше пукната пара за това, което се обсъждаше. Планът им никога нямаше да сработи, както го бяха замислили. Нищо от приказките им нямаше значение. Някога се отнасяше с голяма симпатия, дори с обич към доктор Пейдж, ала сега нямаше търпение да се раздели с нея. Както и с всички останали, свързани по един или друг начин със ЗЛО.
	Той погледна Арис, сетне Рейчъл, но и двамата не изглеждаха особено доволни. Не бяха взели отношение досега, а и Тереза все още не бе решила дали би искала да ги включи в своя план. Нещата и без това бяха достатъчно сложни, рисковете — твърде големи. Но Томас не искаше да ги остави встрани. Бе твърдо решен да спаси и двете групи.
	— Томас?
	Той се сепна и осъзна, че доктор Пейдж, както и всички останали са вперили погледи в него.
	— Извинете — смотолеви. — Бях се унесъл. Пропуснах ли нещо?
	Тя го изгледа втренчено.
	— Попитах те за мнението ти относно заличаването на паметта.
	По челото му избиха ситни капчици пот.
	— Какво искате да кажете?
	— Това е единственият момент от плана, за който все още не съм сигурна. Всички обекти преди вас бяха прехвърлени след изтриване на спомените и съм обезпокоена от нарушаването на този принцип. Държа да чуя мнението ти по въпроса.
	Той се понадигна на стола и се постара да се вземе в ръце. Може би това бе най-важният момент в живота му.
	— Разбирам ви, двамата с Тереза доста дълго обсъждахме тази част. — Включи я, за да подсили аргументите си. — Смятаме, че така ще можем да увеличим възможностите, за които говорехте одеве. Да имате някой вътре, който да е наясно със ситуацията и да праща доклади като страничен наблюдател. Гледна точка, с каквато досега не сте разполагали. Виждам го като ново ниво в процеса на наблюдение и анализ, до което можем да прибягваме през следващите години.
	— В думите ти има основание — кимна доктор Пейдж. — Наистина ли смяташ, че ще внесе съществена разлика?
	Той се постара да изглежда напълно спокоен.
	— И не само за наблюдаваните обекти. Помислете си за информацията, която ще получите за нас с Тереза, Арис и Рейчъл. Не забравяйте, че ние също сме обекти на изследване. Да изучавате нашите модели на фона на запазени спомени, при това вътре в Езерото и в лабиринта, ще е нещо, което не сте правили досега.
	Доктор Пейдж кимаше, докато го слушаше, но не по начин, който би означавал недвусмислено, че е съгласна.
	— Може да има и други възможности — приключи той, — но тези според мен са най-важни. — Надяваше се с тези думи да им внуши, че съществуват и други, все още непремислени последствия от идеята му.
	— Добре казано, Томас — отбеляза доктор Пейдж. — Сигурно ще се зарадваш, ако ти кажа, че повечето от хората тук са съгласни с теб. — Тя се усмихна, сякаш въпросът й е бил поредното изпитание.
	„Добре се справи“ — одобри мислено Тереза.
	„Благодаря — отвърна той. — Нов момента трябва да изтърпя попа под мишниците си.“
	Събранието продължи още половин час. В края Томас си помисли, че не би могло да протече по-добре. Планът бе обсъден и одобрен.
	Пръв в лабиринта щеше да влезе Томас. Тереза щеше да го последва на следващия ден. И двамата със запазени спомени. Рейчъл и Арис щяха да бъдат прехвърлени по същия начин в лабиринта на група Б.‍ Томас получи всичко, което искаше.
	А сега го чакаше работа.


>	62.

	__231.12.31 23:24__
	Най-сетне часът удари.
	Томас бе изтощен от подготовката. Научи за скръбниците каквото успя да намери, включително слабите им места и източниците на енергия. Като комбинира това с познанията си от построяването на лабиринта и тайния отвор за скръбниците, реши, че съществува голяма вероятност да оцелее при среща с някое от тези биомеханични чудовища. С помощта на Тереза бе получил кодовете за оръжейната, разположена най-близо до входа на лабиринта, откъдето смяташе да измъкне езерните. Бяха избрали едно малко градче в Аляска, където смятаха да потърсят убежище, само на трийсетина мили от комплекса на ЗЛО. Арис и Рейчъл също бяха в течение на плана, но нямаше да предприемат нищо, докато Томас и Тереза не дойдат в техния лабиринт. Всичко си бе застанало на мястото. Оставаше само да чакат. Нищо не можеше да се случи, докато не се озоват в лабиринта и не наберат поддръжници на плана.
	И този момент най-сетне настъпи.
	Томас седеше на леглото, опрял глава на стената Тереза се бе настанила на стола, който бе придърпала до леглото. Беше навела глава към него, за да може да разговарят шепнешком. Седяха тук от часове, дойдоха веднага след вечеря. За първи път от Пречистването насам се бяха усамотили за толкова дълго.
	— Обещай ми, че няма да се изплашиш — рече Томас. — И че няма да им позволиш да променят решението си за заличаването на спомените.
	— Току-що наруши договорката, глупчо.
	Бяха решили да не обсъждат плана за бягство, поне тази вечер. И почти бяха успели. Говореха за детството, смееха се на разни моменти от живота им с Нют и останалите, разсъждаваха за бъдещето на света. Говореха, говореха и говореха.
	Докато Томас не развали всичко, когато ги върна към реалността.
	— Да, зная — изпъшка той. — Но ми се изчерпаха темите.
	— Добре, кълна се, че ще се появя в Езерото двайсет и четири часа след теб, точно както се уговорихме — с напълно запазени спомени. Обещавам. Сега успокои ли се?
	Тя му подаде ръка и Томас я стисна.
	— Уф — въздъхна той. — Вече се чувствам малко по-добре.
	Тереза не пускаше ръката му.
	— Понякога забравям колко чалнат сладур си на моменти. Ще ми се по-често да ми показваш тази страна на характера си.
	— Моята сладка чалната страна? Не знаех, че притежавам подобно нещо. Но сигурно трябва да го приема за комплимент?
	— Да приеми го. — Тя пусна ръката му, но притегли стола още по-близо до леглото. — Извинявай, ако напоследък съм ти се струвала малко дръпната.
	— Ни най-малко — увери я Томас, но не звучеше убедително.
	Тя се разсмя.
	— Просто… все още дълбоко в себе си вярвам, че могат да открият лек. При теб не е ли така? Поне мъничко?
	— Да, разбира се. — Чувстваше се леко засрамен. — Но трябва да има и друг начин. Според мен не е редно да търсят лекарство, като измъчват приятелите ми.
	— А и изглежда, че нещата само ще се влошават — подхвърли тя.
	Томас внезапно усети прилив на въодушевление. Той седна, спусна крака от леглото и се обърна към нея, притискайки колене в нейните.
	— Странно, но се чувствам доста развълнуван. Сигурно е от облекчение. Беше ми омръзнало ми да чакам и да чакам. А ето че най-сетне дойде часът и вече няма връщане назад. Остава ми само да се прехвърля в Езерото и да довърша нещата докрай. Глупаво, нали?
	— Никак даже. Аз се чувствам по същия начин. — Тя се засмя, сетне се надигна и приседна на леглото до него. Прегърна го и отпусна глава на рамото му.
	— Ти си целият свят за мен — прошепна тихо.
	Вълна от чувства заля Томас. Гърдите му пламтяха, сякаш вътре бяха разпалени хиляди огньове. Всички тези години, спомените, хубавите неща. Не се сдържа и изхлипа, давайки воля на чувствата си. Остана така приведен няколко минути, позволявайки на натрупаното напрежение да се излее навън. Тя го притисна към себе си, също разплакана. Въпреки че бяха преизпълнени с тъга, двамата се почувстваха по-добре. Ободрени. От доста време Томас не бе изпитвал такава радост.
	— Кажи ми, че ще успеем — каза той, когато най-сетне успя да намери думи в себе си. — Кажи ми, че ще стигнем там и ще измъкнем приятелите си.
	— Ще оцелеем — увери го. После стисна лицето му в длани и го погледна в очите. — Обещавам.
	Той кимна, не знаеше какво повече да каже. Двамата останаха прегърнати, излегнати един до друг на леглото. Така прекараха нощта, докато сутринта и лабиринтът не ги призоваха.


>	63.

	__232.1.1/9:03__
	— Как се чувстваш? — попита доктор Пейдж. — Уверен? Здрав?
	Томас седеше на стол в една от медицинските лаборатории и току-що бе приключил с изследванията. Пейдж бе минала да го навести за последен път. Държеше димяща чаша с кафе или чай в ръка.
	— Да, чувствам се отлично. — Истината беше, че досега не бе изпитвал подобно напрежение. След няколко часа ще бъде сред езерните. Струваше му се невъзможно. Е, малко треперя.
	— Ето защо ти донесох това — подаде му тя чашата.
	— Какво има вътре? — полюбопитства Томас. Течността ухаеше на боровинки.
	— Специален чай, който направих за теб. Ще те успокои.
	— Благодаря. — Той отпи бавно, предпазливо. Божичко, бива си го. — Сръбна отново и реши да поразпита за последен път за плановете им. — Е, как е подготовката? Всичко наред ли е?
	— Томас, ти вече си част от плана. Не бива да споделяме повече информация с теб. Оттук нататък трябва да поставим разделителна черта.
	— Но нали очаквате да ви докладвам?
	— Така е. Но както казах по-рано, не бива да забравяме, че ти също си обект за изследване. Ако знаеш неща, които не трябва да знаеш, това може да повлияе на резултатите.
	Беше изпил половината чай и вече усещаше, че тялото му се затопля. Олеква. Разтваря се.
	— Не можете ли поне да ми намекнете? Съвсем малко? Подготвя ли се някакъв голям финал в края на изпитанията?
	Надяваше се, че детският му ентусиазъм ще прикрие желанието да измъкне повече информация.
	— Знаеш всички подробности, които трябва да знаеш — отвърна тя лаконично.
	— Ще ви липсвам, нали? — попита той.
	Очакваше да се усмихне, но доктор Пейдж остана сериозна.
	— Не се съпротивлявай, Томас. Накрая всичко ще свърши добре.
	— Какво искате да кажете? — Главата му започна да се върти.
	— Винаги съм се трогвала от невероятната ти способност да се доверяваш на околните — рече тя, като го гледаше тъжно в очите. Лицето й бе започнало да се замъглява пред погледа му. — Съжалявам, че доста често се възползвах от това. Но има неща, които трябваше да се свършат.
	Тя се изправи и внезапно тялото й се раздвои, разстрои, увеличи се и се смали.
	— Какво сте… — опита се да каже. Устата обаче вече не то слушаше.
	— Аз бях, Томас. Зная, че няма да помниш този разговор, но въпреки това ще споделя с теб. Ще ти обясня. Аз заразих председателя Андерсън и заместниците му. Те искаха да сложат край след Лабиринтните изпитания. Но това, над което работим, е много по-важно.
	— Какво… — заекна той и отново не можа да продължи. Усещаше, че се люлее на стола. Чашата падна от ръката му и се строши на пода. Имаше чувството, че са затъкнали в ушите му памук.
	— Винаги си бил мой любимец — довърши доктор Пейдж. После вниманието й се насочи към някой друг. — Време е да го приготвим.


	Измамен.
	Томас лежеше на операционната маса, съзнанието му избледняваше, тялото му не можеше да помръдне. Над него бе увиснал странен прибор, завършващ с човешка маска. Този прибор щеше да задейства заличителя, който ще изтрие паметта му. Съзнанието му бавно угасваше и скоро Томас щеше да изгуби връзка с реалността. После ще му поставят маската и процесът ще започне. Животът, такъв, какъвто го познаваше, щеше да просъществува още само няколко минути. Паниката изригна като оглушителна гръмотевица и отекна навсякъде из тялото му.
	И същевременно не можеше да помръдне.
	Скоро спомените, които го преследваха така неудържимо и го натъжаваха толкова силно, щяха да изчезнат.
	Не искаше да се разделя с тях, ЗЛО го бяха измамили. Разбира се, че ще го измамят. Нима бе забравил с кого си има работа? Нали тъкмо заради това подготвяше своя план? Защото тези хора всъщност не бяха нищо повече от уверени в правотата си, манипулативни чудовища. И доктор Пейдж бе потвърдила подозренията му.
	Да можеше поне да види за последен път Тереза. Спомни си какво й бе казал: „Ще се видим утре“ и от това го заболя още повече. Да, така е. Те ще се съберат утре, но спомените им ще са заличени. И той дори няма да я познае.
	Хората от ЗЛО ги бяха изиграли до самия край.
	Изпълни го непоносимо страдание.
	Но след това почувства някакво странно облекчение, което прогони всичко останало. Той отвори очи и почти веднага се изпълни с увереността, че сънува. Лежеше насред яркозелено, озарено от слънцето поле и ветрецът полюшваше тревата в разни посоки. Над него грееше лазурносиньо небе, из което се носеха пухкави облачета, изглеждаха толкова близо, сякаш можеше да ги докосне. Предполагаше се, че всеки човек, подложен на заличаване, го преживява по свой собствен начин. А ето че той лежеше тук, с напълно запазени спомени, погълнат от тази красота.
	И отново го завладя паника.
	Не можеше да помръдне. Не можеше да извика. Опита се да потърси мислено Тереза, но тя не съществуваше тук.
	Отдясно в полезрението му изплува голям мехур, който се приближаваше, подскачайки, и изкривяваше света зад стените си. Сияещият мехур го доближи и спря. В мехура се появи някакво изображение, като от кино. Сложна, триизмерна картина. Макар че за сетивата му образът бе вътре в мехура, той сякаш го погълна, заобиколи го от всички страни. Близостта с него му подейства успокояващо, сякаш из вените му струеше опиат.
	Той беше момче. Седеше на кушетката, баща му бе приседнал до него и държеше в скута си разтворена книга. Устните на баща му помръдваха, очите му блестяха, завладени от разказа, който четеше на вероятно една много по-ранна версия на Томас. В гърдите му се разпали малка радостна искра. Не искаше това да свършва. „Не — помисли си той. — Моля те, не ми го отнемай. Ще направя всичко. Моля те, не постъпвай така с мен.“
	Мехурът се спука.
	Дребни капчици течност се пръснаха във всички страни, изпълниха въздуха наоколо и уловиха светлината, от която Томас примижаваше. Той се сепна. Какво беше видял преди малко? Нещо, свързано с баща му. И някаква книга. Споменът бе смътен, но все още съществуваше. Опита се да го извика в съзнанието си, но тогава се появи друг мехур.
	И той се носеше, подскачайки, над повърхността, а облаците зад него изглеждаха разкривени. Спря точно над него. Вътре се появи нова картина, също толкова малка, колкото и предишната, ала същевременно изпълваща целия свят.
	Вървеше по улица и майка му го държеше за ръката. Вятърът гонеше листа и клонки по тротоара. Сякаш Томас се бе прехвърлил там. Светът вече бе пострадал от изригванията и все пак поне за малко можеше да се излиза навън. Опитваше се да забележи и запомни всеки детайл, всеки миг от тази сцена. Но страхът и тъгата му подсказваха, че няма да е за дълго. Беше толкова щастлив в онзи ден, въпреки риска от радиация…
	Мехурът се спука. Нови капчици изпълниха въздуха и увиснаха около него, както предишните. Още искри върху слънцето. Объркването на Томас растеше. Все още разбираше, че това е част от процеса на заличаването, че му отнемат спомените, един по един. Но те не изчезваха, а само отслабваха. И въпреки блаженството, с което бе придружен този процес, Томас се опитваше да му се съпротивлява, бореше се с него в ума си. Той нададе беззвучен, мислен вик.
	Появиха се още мехури.
	И се спукаха.
	Играе на гоненица. Плува. Лежи на слънце. Закусва. Вечеря. Хубави моменти. Лоши моменти. Лица. Чувства. Неща, които му бе казала доктор Пейдж. Искаше му се да заплаче, когато видя как баща му губи разсъдък.
	Мехурът се спука.
	Но надойдоха още, много повече. Спускаха се върху му като виелица, затрупваха сетивата му. Музика. Филми. Танци. Бейзбол. Храна. От тази, която обичаше (пица, хамбургери, грах) и каквато мразеше (бьоф строганов, пюре, моркови). Лицата в спомените започнаха да се размазват, гласовете им се променяха. Мехурите прииждаха толкова бързо, че едва успяваше да ги следи. Останките от тях изпълваха небето с милиони капчици от течността, която ги оформяше. Вече беше забравил каква е причината да изпитва безпокойство.
	Появи се силен вятър. Бурен, на пориви. Той завъртя капчиците в огромен кръг, истински циклон, който се изви над него. Сега вече мехурите се пукаха преди още да го достигнат, останките на техните предшественици ги пронизваха и унищожаваха, преди Томас да преживее спомените в тях. Истински водовъртеж над главата му, който продължаваше да набира сила. Скоро всичко се смеси в една обща маса, във виещо се торнадо от сивкава мъгла, лишена от други цветове.
	Томас се чувстваше като цвете, повяхващо заради липсата на слънчеви лъчи. Никога досега не се бе чувствал толкова объркан, толкова… изпразнен. Светът над него се въртеше главоломно. Празнината вътре в него нарастваше, сякаш някой изсмукваше ума му, сякаш торнадото отмъкваше и малкото останало му съзнание.
	Изсмукваше това, от което бе създаден.
	Край.
	Всичко си отиде. Той затвори очи. Заплака без сълзи. Непрогледен мрак изпълваше ума и тялото му. Времето се простираше пред него като безкрайно море, липсваше хоризонт, към който да се отправи. Нямаше нищо отпред, всичко бе останало зад гърба му. Часове по-късно той отвори очи.
	Беше буден.
	Дори се изправи.
	Наоколо имаше само прашен, застоял въздух.


>	Епилог

C>
#	Меморандум на ЗЛО
	Дата 232.1.1. Време: 3:12
	До: Председателския съвет
	От: председател Ейва Пейдж
	Относно: заключение
	Искам да благодаря накратко на всички служители от ЗЛО. Изминаха десет години, но нашите предварителни изследвания най-сетне са към своя край. Постарахте се да научите нашите елитни обекти на всичко необходимо и на този етап вече сме готови да преминем към заключителните дни от Лабиринтните изпитания — тези, за които винаги сме знаели, че ще са най-важните.
	Томас и Рейчъл са напълно готови. Всичко, което доведе до този момент, до тяхното прехвърляне в лабиринта, нямаше да стане възможно без упоритата работа на всеки един от вас. Отне ни безброй часове, щателно планиране и грижовно отношение към всеки един детайл от плана. Благодаря ви за положените усилия, които най-сетне донесоха резултат, и особено за работата ви през последните две години.
	Ние не знаехме кои ще са нашите окончателни кандидати, но днес с радост празнуваме победата на Арис и Тереза и тяхната лоялност към поставената цел. Фаза 2 ще стартира незабавно и аз вярвам, че бъдещето ни е по-светло от всякога.
	Отново, благодаря ви.
C$
C>
#	Меморандум на ЗЛО
	Дата: 232.1.1
	Време: 2:01
	До: целия личен състав
	От: Тереза Агнес
	Относно: последни думи
	Току-що се сбогувах с Томас и той вече е на сигурно място в Езерото. Утре ще бъде моят ред. Доктор Пейдж ме помоли да пратя прощална бележка до всички, да споделя мислите си. Повече от щастлива съм да го сторя.
	Радвам се, че се съгласихте с нашия план да запазя спомените си, както и тези на Арис. Трябват ви хора във всяка група, с които да можете да общувате и да планирате по време на различните етапи от изпитанията. Двамата с Арис ще бъдем ваши координатори.
	Обещавам да запазя ролята си в тайна. Ще се старая да се държа като всички останали, доколкото е по силите ми, и няма да се намесвам в решенията им, освен ако не получа от вас други инструкции.
	Работя за ЗЛО вече повече от десет години, което е по-голямата част от живота ми. Почти не си спомням времето преди това. Много хора на този свят биха казали, че съм късметлийка, защото прекарах живота си в удобства, имах чисти дрехи, топла постеля и изобилна храна. Благодарна съм за всичко, което ЗЛО ми осигури. Благодарна съм за приятелите, с които се сдобих и които са най-милите хора на света. Нямаше да свърша всички тези неща, ако не вярвах, че един ден те ще разберат и ще ми благодарят на свой ред. Благодарна съм за това, което научих, за пътя, който изминах, за опита, който натрупах и който ме създаде такава, каквато съм сега. Благодарна съм, че съм жива.
	Освен това бих искала да подчертая, че вярвам в това, което върши ЗЛО.
	Смятам да напиша три думи на ръката си, преди да вляза в Кутията, надявайки се, че това кратко послание ще пусне зрънца в душите на езерните, които го прочетат. Това е кратка фраза, на която се натъкнах през една студена и тъмна нощ преди много години, докато край мен надигаха истерични гласове побърканяците от ямата. Думи, в които вярвам с цялото си сърце въпреки всички ужаси.
	Мисля, че знаете за какво говоря.
C$
