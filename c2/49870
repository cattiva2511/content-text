D>
	На Алвина и Грег.
	И на Алекс Хилиън.
	Приятни сънища, сенаторе.
D$


E>
	Със сигурност сънувам, защото всичко ми изглежда друго, или досега в зъл сън съм бил и сега за пръв път съм буден.
@	Уолт Уитман
E$
E>
	Проспиваш живота си, щом вярваш в бляновете си.
@	Китайска поговорка
E$
E>
	Истинската любов е най-хубавото нещо на света, с изключение на дражетата срещу кашлица.
	Всеизвестно е.
@	Уилям Голдман, „Принцесата булка“
E$


>	Ден първи

>>	Градът под града

	_Ню Йорк, 1927_
	Няма град без призрак.
	Новите здания се издигаха над костите на старите, така че всеки бляскав стоманен стълб, всяка кула от тухли приемаше в себе си спомените за онова, което е било, превръщаха се в обиталище на архитектурни призраци. Отдавнашните строителни превъплъщения продължаваха да се провиждат ту в причудлив ъгъл на улицата, ту във вход от ковано желязо, в едновремешна дъбова врата, открояваща се на нова фасада, в табела, отдаваща почит на някогашно бойно поле, понастоящем превърнало се в кръчма или в парк.
	И под земята беше същото.
	Градът се разрастваше и под улиците. Железопътните линии напредваха към Бруклин, Куинс и Бронкс. Тунели свързваха едно място с друго, намаляваха разстоянието между невъзможното и възможното. И правеха възможно придвижването на хората. Стремленията на града не спираха до повърхността на земята. Воят на къртачите и ударите на кирките бяха серенади за работниците, докато разчистваха камъните за нов тунел на метрото. Чернилката се наслагваше върху мъжете на слоеве, слепени от пот, а тъмните им силуети се сливаха постепенно с мрака. Къртачът отчупваше хапчица по хапчица от скалната основа. Работата беше тежка и еднообразна.
	— Внимание! Пазете се!
	Стената от камък се срути. Мъжете се разкашляха и не можеха да спрат, давеха се от наситения с прах въздух, един от тях, ирландски преселник на име Падрейк, избърса потното си чело с ръка и надзърна в широката дупка, отворена от къртача. От другата страна, като истински призрак от миналото, се издигаше висока, съвсем ръждясала врата от ковано желязо. Падрайк освети с лампата си пръчките на вратата и слоят от ръжда изпъкна като засъхнала кръв върху стара рана.
	— Ще проверя — ухили се той към останалите. — Може пък вътре да има нещо, което си заслужава.
	Дръпна вратата, тя се отвори със скърцане и през изпълнения с прах отвор мъжете влязоха в забравена част от миналото на града. Ирландецът си подсвиркваше, а светлината на лампата му шареше напред-назад из подобното на гроб помещение. Откри дървена ламперия, обвита с паяжини, мозайка от плочки, потънала в тъмни слоеве мръсотия, лампа, която се полюляваше едва-едва на скъсана верига. Изпод голямата купчина сринала се пръст се подаваше наполовина вагон, но в мрака на работниците им се струваше, че дочуват слабото просвирване на метал по метал, застинало в неподвижния въздух. Светлинният сноп от лампата на Падрейк озари релсите, проследи ги назад до затрупания тунел. Мъжете се приближиха и надзърнаха в тъмнината, все едно надзъртаха в зейналата паст на ада, а релсите бяха мускулни влакна за езика. Тунелът сякаш продължаваше вечно, но всъщност мракът създаваше такова впечатление.
	— И какво има тук? — попита Падрейк.
	— Тайна кръчма — изсмя се друг мъж на име Майкъл.
	— Страхотно. Бих пийнал — пошегува се и Падрейк, влизайки навътре, все още изпълнен с надеждата да попадне на изгубено съкровище. Работниците го последваха. Тези мъже бяха невидимите строители на града, самите те приличаха на призраци и не изпитваха страх от мрака.
	Единствен Сун Ю се подвоуми. Мразеше тъмнината, но имаше нужда от работата, а щом си китаец, никак не е лесно да се намери такава. И работеше тук само защото с Падрейк и неколцина други деляха едно жилище с течаща вода в Чайнатаун, а ирландецът бе казал добра дума за него пред шефа. Излишно беше сам да си мъти водата. Затова и той влезе. Сун Ю тръгна сред купчините от срутилите се пръст и тухли върху релсите, изведнъж се препъна в някакъв предмет. Падрейк насочи повторно светлината от лампата си към релсите и откри красива музикална кутийка с извита ръчка отгоре й. Вдигна музикалната кутийка, изпълнен с възхищение пред майсторското изпълнение. Такива музикални кутии вече не се правеха. Завъртя ръчката на цилиндричния механизъм. Разнесоха се нотите на някаква песен. Стара, позната му песен, която обаче не можеше ясно да си спомни.
	Подвоуми се дали да не вземе музикалната кутийка, но я върна.
	— Да видим какви още съкровища има тук долу.
	Падрейк зашари с лампата. Светлината попадна на кост от крак, в основата на избитата стена лежеше мумифициран труп, в голямата си част прояден от гниенето, изгризан от мишките и разрушен от времето. Мъжете се умълчаха, взираха се в кичурите коса, отъняла като копринена обвивка, и устата, зейнала в последен вик. Неколцина от мъжете се прекръстиха. Отрекли се бяха от много неща, за да дойдат в тази страна, но не и от суеверията си.
	Сун Ю беше притеснен, но английският му не стигаше, за да изрази чувствата си. Тази жена бе дочакала лош край. Да беше в Китай, щеше да произнесе подходящите молитви и да направи подобаващо погребение, всички знаеха, че иначе духът няма да почива в мир. Тук обаче беше Америка. Порядките им бяха други.
	— Лош късмет — рече той най-накрая и никой не му възрази.
	— Точно така. Най-добре да си вървим, момчета — въздъхна тежко Падрейк.
	Мъжете се измъкнаха през дупката. Падрейк затвори вратата и изгледа със съжаление затрупаната гара. Скоро нямаше да я има, щяха да я сринат, за да отворят нови линии за метрото на разрастващия се град. Напредъкът неудържимо си проправяше път.
	— Срамота — рече той.
	Мигове по-късно пронизителният шум от пневматичните чукове на работниците се сля с непрестанното тракане на подземните мотриси; песента на града отекваше в тунелите. Изведнъж светлината от лампите на работниците отслабна. Мъжете спряха. В тунела повя вятър и погали потните им лица. С повея дойде едва доловим плач и си отиде с него. Лампите им пак засветиха както преди. Мъжете свиха рамене — случило се беше някое от странните неща, които ставаха в града под града. Подхванаха отново работата си; машините им заобръщаха земята, погребвайки историята след себе си.
	По-късно изтощените работници се върнаха в Чайнатаун и се качиха по стълбището към общата си стая. Рухнаха в леглата си, пръстта от града си остана натъпкана под изпочупените им нокти. Твърде уморени бяха, за да се къпят, но не бяха изморени за сънища, защото и сънищата са призраци, преследвани насън желания, изчезващи със зазоряването. Копнежът в сънищата привлича мъртвите, а градът е пълен със сънища.
	Мъжете сънуваха музикалната кутийка и нейната песен, стара реликва.
P>
	„За мен се събуди, красавице спяща,
	Чакат те капки роса и звездна светлина…“*
	[* Песен на американския композитор и текстописец Стивън Фостър (1826–1864), издадена след смъртта му. Песента разказва за влюбен, който пее на своята любима „Спяща красавица“, на която са чужди земните грижи и вероятно е починала. — Б.пр.]
P$
	Песента пробуди желанията им, пренесе ги в най-хубавите сънища, които бяха сънували — сънища, в които бяха над земята, състоятелни и уважавани хора, собственици в страна, която се усмихва на собствеността. Майкъл сънува как наглежда работата в собствената си строителна компания. Падрейк сънува стопанство в северната част на щата, пълно с коне. Сун Ю сънува, че се връща в селото си като преуспял човек, видя гордостта по лицата на родителите си, когато ги довежда в Америка, заедно със съпруга за него самия. Да, съпруга, с която да споделя радостите и теглилата на тукашния живот. Тя му се усмихваше. Колко красиво беше лицето й! А това до нея децата му ли бяха? Наистина бяха те! Щастливи синове и дъщери, които го посрещаха у дома в края на деня, носеха му пантофите и лулата и щастливи му казваха „Баба*!“, молейки го да им разкаже приказка.
	[* Обръщение към бащата в много източни народи, татко. — Б.пр.]
	Сун Ю протегна ръце към най-малкото си дете и сънят се пръсна като жарава. Остана само мракът на тунела, който бяха открили по-рано този ден. Сун Ю извика децата си и чу слаб плач. От този плач сърцето му се пръсна от мъка.
	— Не плачи! — успокояващо рече той.
	В мрака внезапно просветна искра. За няколко секунди семейният живот, за който Сун Ю копнееше, отново оживя, сякаш е надникнал през ключалката към щастието. Едно от децата изви пръстче, усмихна се.
	— Сънувай с мен… — прошепна то.
	Добре, помисли си Сун Ю. Отвори вратата и прекрачи прага.
	Студът вътре бе толкова силен, че Сун Ю го усети дори в съня си. Печката не гореше. Там беше проблемът. Сун Ю тръгна натам и видя, че печката изобщо не е печка. Тя се клатушкаше, а под този образ се виждаха стари тухли, потрошени и плесенясали. С ъгълчето на окото си съгледа плъх. Плъхът спря да подуши купчина кости.
	Разтревоженият Сун Ю се обърна към семейството си. Децата вече не се усмихваха. Стояха наредени в редица и го гледаха втренчено.
	— Сънувайснассънувайснассънувайснас… — напяваха децата, съпругата му ги наблюдаваше, зъбите й бяха остри, очите й приличаха на въглени.
	Сърцето на Сун Ю заби два пъти по-бързо, инстинктивна реакция. Бой или бяг. Случва се дори насън. Поиска да се събуди, но сънят не го пусна. Разгневи се от опита му за бягство. Щом той се втурна към вратата, тя се затвори с трясък.
	— Обеща ми — каза сънят с мощен рев, сякаш бе проговорил хор от демони.
	Песента от музикалната кутия се лееше. Последните останки от красивата фасада се отрониха и паднаха. Нахлу мракът.
	Един по един мъжете усетиха как иззад красотата ги дебне опасността. Тези сънища бяха уловка. Пръстите им застиваха насън, докато се опитваха да се борят срещу ужаса, който завладяваше умовете им. Сънят познаваше страховете им, както и желанията им. Можеше да ги накара да видят каквото и да е. Неописуеми кошмари вече обкръжаваха мъжете. Да можеха, щяха да крещят. Без да има полза. Сънят ги беше завладял и нямаше да отпусне хватката си. Никога.
	Там, на Мот Стрийт*, телата на мъжете се отпуснаха безжизнени в леглата им. Под затворените клепачи, очите им се движеха с неистова бързина, един след друг те потъваха във все по-страшен кошмар, от който никога нямаше да се събудят.
	[* Мот Стрийт в Чайнатаун е улицата, на която през 1872 г. търговец от Хонконг е отворил първата бакалница и сложил началото на обособяването на Китайския квартал, или Чайнатаун, в Ню Йорк. — Б.пр.]


>	Ден шести

>>	Разговор с мъртвите

	Порив на зимен вятър разлюля фенерите от цветна хартия, провесени на стрехата на „Чайната“ на Дойърс Стрийт. Неколцина клиенти още се помайваха над празните и отопени чинии и чашите с чай, чиято топлина не им се щеше да напуснат. Готвачите и сервитьорите сновяха наоколо, нетърпеливи смяната им да приключи, за да си отпочинат, като изпушат по някоя пура и поиграят на маджонг.
	В задната част на бащиния й ресторант седемнайсетгодишната Лин Чанг гневно надзърташе през прорезите на тиковия параван към размотаващите се клиенти, сякаш само погледът й стигаше да ги накара да си платят и да си тръгнат.
	— Тази вечер няма край — неочаквано иззад Лин се обади Джордж Хуанг, понесъл поредна кана чай от кухнята. Джордж беше връстник на Лин и слаб като хрътка.
	— Винаги можеш да заключиш вратата — рече Лин.
	— Та баща ти да ме уволни ли? — поклати глава Джордж и й наля чаша чай.
	— Благодаря.
	Джордж й се усмихна едва-едва и сби рамене.
	— Трябва да възстановиш силите си.
	Вратата се отвори и в ресторанта влязоха три момичета, от студа дъхът им излизаше като пара.
	— Това не е ли Лий Фан Лин? — попита Джордж, вперил поглед в най-красивото момиче, с червени устни и с коса на каре, накъдрена на вълни. Бързо остави чайника и приглади с ръка своята коса.
	— Джордж. Недей… — започна Лин, но Джордж вече махаше на Лий Фан да дойде при тях.
	Лин нечуто изруга, когато Лий Фан се отдели от групата, плавно подмина лакираните масички и саксиите с папрат и се насочи към задната част на ресторанта, полите на обшитата й с мъниста рокля се полюляваха насам-натам. Лий Фан се движеше в група, която майка й наричаше „бурна компания“. Майка й не го казваше с възторг.
	— Здравей, Джордж. Лин! — момичето седна.
	Джордж грабна чаша от един поднос.
	— Ще пиеш ли чай, Лий Фан?
	Тя се разсмя.
	— О, Джордж. Наричай ме Лулу, става ли?
	Лий Фан беше започнала да се нарича така, както наричаха Луиз Брукс*, безкрайно глупава преструвка, която за Лин беше толкова неприемлива, колкото и прегръдката, с която хората се поздравяваха. Лин не прегръщаше никого. Джордж поглеждаше крадешком към Лий Фан, докато й наливаше чай. Лин беше наясно, че Лий Фан има избор от възлюбени и никога не би избрала дългурестия, прилежен Джордж Хуанг. Понякога момчетата можеха да са страшно глупави и Джордж не правеше изключение.
	[* Луиз Брукс (1906–1985) — американска киноактриса и танцьорка, символ на флаперките. — Б.пр.]
	Лий Фан се престори на заинтригувана от купчината книги на Лин, взети от библиотеката.
	— На каква тема четеш сега?
	— Кои отрови не оставят следи — измърмори Лин.
	Лий Фан разгледа книгите една по една: Физика, учебник за студенти. Въведение в строежа на атома. Атоми и лъчи.
	— Ооо, Джейк Марлоу, великият американец — възкликна тя, взела в ръце последната.
	— Героят на Лин. Иска един ден да работи за него — Джордж опита да се засмее, но вместо това изсумтя. На Лин й се прииска да му каже, че сумтенето не е начин да се завоюва сърцето на което и да било момиче.
	— Какво искаш, Лий Фан? — попита Лин.
	Лий Фан се приведе.
	— Имам нужда от помощта ти. Синята ми рокля е изчезнала.
	Лин изви вежда и зачака думите, които биха я убедили, че си струва да се заинтересува.
	— Леля и чичо ми я поръчаха в Шанхай. Най-хубавата ми рокля — поясни Лий Фан.
	Лин успя да си придаде търпелив вид.
	— Според теб дали си я изгубила в някой сън, как мислиш?
	— Как не! — тросна се Лий Фан. Погледна към момичетата, които стояха отпред и я чакаха като добри малки последователки. — Но онзи ден Грейси дойде да послуша плочите ми с джаз и, знаеш какво е момичето, все иска нещата ми назаем. Видях я да оглежда роклята ми, а с тия нейни широки рамене изобщо няма да й стане. Както и да е, същата нощ, когато отидох да проверя роклята, не я открих — с върховна загриженост Лий Фан нагласи шала си асиметрично. — Естествено Грейси твърди, че роклята не е у нея, но съм сигурна, че тя я е взела.
	В предната част на ресторанта Грейс Люн с широките рамене оглеждаше ноктите си в пълно неведение.
	— Какво искаш да направя по този въпрос? — попита Лин.
	— Искам да говориш с баба ми в някое от твоите бродения из сънищата. Искам да науча истината.
	— Искаш от мен да намеря баба ти и да я накарам да открие роклята ти, така ли? — бавно попита Лин.
	— Роклята е много скъпа — настоя Лий Фан.
	— Много добре — Лин устоя на желанието да извърти очи. — Но трябва да знаеш, че мъртвите невинаги имат желание да говорят с мен. Мога само да опитам. Второ, те не са всезнаещи, а и отговорите им могат да са доста мъгляви. Приемаш ли при тези условия?
	Лий Фан махна с ръка и отхвърли уточненията на Лин.
	— Добре, добре, приемам.
	— Ще струва пет долара.
	Устата на Лий Фан се окръгли от изненада.
	— Възмутително!
	Така си беше. Но Лин винаги започваше да се пазари от завишената цена — даже от още по-висока, щом молбата е откровено глупава, а молбата на Лий Фан беше именно такава. Лин отново сви рамене.
	— Толкова харчиш за една вечер в „Падналия ангел“.
	— В „Падналия ангел“ поне знам какво получавам — рязко уточни Лий Фан.
	Лин съсредоточено, дълго и бавно запрегъва с палец подгъва на някаква салфетка.
	— Както ти харесва.
	— Разговорите с мъртвите не са от евтините — опита да се пошегува Джордж.
	Лий Фан гневно изгледа Лин.
	— Сигурно си измисляш цялата работа само за да привлечеш внимание.
	— Ако вярваш, че е така — така ще бъде. Ако ли не, няма — обясни Лин.
	Лий Фан плъзна един долар по масата. Лин не го взе.
	— Трябва да покривам разноските си. Да произнеса подходящите молитви. Не бих си простила, ако ти навлека лош късмет, Лий Фан. — Тя си позволи четвърт усмивчица, която се надяваше да мине за искрена.
	Лий Фан отдели още една банкнота.
	— Два долара. Последното ми предложение.
	Лин ги прибра в джоба си.
	— Ще ми е нужно нещо, което е било на баба ти, за да я намеря в света на сънищата.
	— Защо?
	— Действа като при хрътките следотърсачи. Ще ми помогне да открия духа й.
	С дълга въздишка Лий Фан завъртя и извади златен пръстен от пръста си и го подаде бързо към Лин.
	— Да не го изгубиш.
	— Май не аз съм тази, която губи вещи — измърмори Лин.
	Лий Фан стана. Погледна надолу към палтото си, после към Джордж, който скочи да й го задържи.
	— Внимавай, Джордж — прошепна театрално тя и кимна към Лин. — Сигурно те е проклела. Като нищо може да ти е докарала сънна болест.
	Усмивката на Джордж угасна.
	— Не се шегувай така.
	— И защо не?
	— Носи лош късмет.
	— Това е суеверие. Вече сме американци. — Лий Фан тръгна величествено през ресторанта, с бавна крачка, за да я видят всички. През прорезите на паравана Лин я проследи как излиза с лекота навън във вечерта с приближените си. Искаше й се да им каже истината: на нея й беше лесно да говори с мъртвите, живите бяха тези, които не харесваше.


	Студеният вятър виеше из завоя на Дойърс Стрийт и зъбите на Лин затракаха, докато двамата с Джордж се прибираха по Мълбъри Стрийт. Перачниците, бижутериите, бакалиите и магазинчетата с вносни стоки бяха затворени, но няколко клуба все още работеха, изпълнените им с цигарен дим задни стаички бяха претъпкани с предприемачи, кореняци, новодошли и неуморими млади ергени, които играеха на домино и фан-тан*, разменяха си истории и шеги, пари и надежди. Над покривите в края на квартала се извисяваше като безмълвен съдник камбанарията на Църквата на Преображението. Олюлявайки се, трима подпийнали туристи излязоха от ресторанта и заговориха високо, че се запътват към Бауъри и за незаконните удоволствия, които ги чакаха там в дълбоките сенки под надземния участък на железницата по 3-то авеню.
	[* Китайска хазартна игра. — Б.пр.]
	До Лин, Джордж се затича напред, после назад, напред и назад, на малки прибежки като звезда на пистата, какъвто беше. За слабо момче притежаваше изненадващо голяма сила. Лин го беше виждала да носи тежки подноси без кой знае какво усилие, а да тича можеше с километри. И тя му завиждаше за тичането.
	— Твърде много пари взимаш. Там ти е проблемът. Другите ясновидци не вземат толкова — каза задъханият Джордж.
	— Тогава нека Лий Фан отиде при някой от тях. Прати я при онази идиотка от радиото, Гадателката на влюбените — рече Лин. Какво като Лий Фан посещаваше нощни клубове в центъра на града, Лин беше наясно, че тя никога не би излязла от квартала, за да отиде при Ясновидка.
	— Всъщност за какво събираш пари? — полюбопитства Джордж.
	— За колеж.
	— И защо ти е колеж?
	— А ти защо позволяваш Лий Фан да те разиграва като кученце? — не му остана длъжна Лин, търпението й се беше изчерпило.
	— Не ме разиграва — засегна се Джордж.
	Лин го скастри с едно гърлено и разочаровано „Да, бе!“. Имаше време, когато Лин и Джордж бяха близки. Тя беше нещо като негов закрилник. Когато италианчетата от Мълбъри Стрийт бяха почнали да издевателстват над него на път за училище, Лин им бе казала, че е стрега* която може да ги прокълне, ако не го оставят на мира. Без значение дали й повярваха, престанаха да го тормозят. Джордж й беше благодарил със сливов хаманташ** от пекарната на Гърти на Лъдлоу, двамата се заливаха от смях, докато вадеха семенцата от зъбите си. През изминалата година обаче Лин наблюдаваше как Джордж става мрачен и неспокоен, как се стреми към неща, които не може да получи — следваше по петите компанията на Лий Фан, когато ходеха на кино в „Странд“, или на излетите, организирани от местната църква, или се тъпчеха на задната седалка в колата на Том Кий по време на неделните разходки. Живееха с единия крак в Чайнатаун, с другия извън него, устремени към място, което им се струваше по-добро, място без Лин.
	[* От итал. „strega“ — вещица, магьосница. — Б.пр.]
	[** Еврейски сладкиш от печено тесто със сладък пълнеж от плодове и в триъгълна форма. — Б.пр.]
	— Тя те промени — каза момичето.
	— Не е! Ти се промени. Преди беше забавна, преди…
	Джордж спря рязко, но Лин можеше да довърши изречението му вместо него. Той отмести поглед.
	— Съжалявам — разкаяно се извини. — Не исках да кажа това.
	— Знам.
	— Просто съм уморен. Снощи не спах добре.
	Лин рязко пое дъх.
	— Не страдам от сънната болест! — Джордж протегна ръце. — Виж, нямам никакви изгаряния. Няма и мехури.
	— И тогава какво те мъчи?
	— Сънувах нещо много странно.
	— Сигурно защото си странен.
	— Искаш ли да чуеш какво сънувах?
	— Разказвай.
	— Невероятно беше! — почудата на Джордж пролича в гласа му. — Бях в една от онези огромни къщи, каквито имат милионерите в Лонг Айлънд, но в моята къща имаше тържество. Бях богат и важен човек. Хората ме гледаха с уважение, Лин. Не като тук. Лий Фан също беше на тържеството — срамежливо добави Джордж.
	— Значи е било кошмар, пък аз не разбрах отначало — промърмори Лин.
	Джордж се направи, че не е чул думите й.
	— Всичко изглеждаше толкова истинско. Все едно само чакаше да го превърна в истина.
	Лин не откъсваше очи от неравните ръбове на тухлите.
	— Насън много неща изглеждат истински. А после човек се събужда.
	— Не беше така. Може би е свързано с Нова година? Може би е добър късмет?
	— Аз откъде да знам?
	— Ами познаваш сънищата оттам! — заяви Джордж и претича пред нея. — Можеш да бродиш из тях. Хайде, трябва да има някакво значение, нали?
	Буквално я умоляваше да потвърди думите му и в този миг Лин го намрази заради наивността му, заради вярата му, че хубавият сън означава нещо повече от нощно бягство от действителността, на което сутринта слага край. Заради убедеността му, че е достатъчно отчаяно да искаш нещо, за да стане то истина.
	— Ще ти кажа какво означава: означава, че си глупак, ако вярваш, че Лий Фан ще ти отдели и един ден, след като Том Кий се върне от Чикаго. Ден и нощ да й се предлагаш, тя никога няма да те избере, Джордж. Никога.
	Джордж се закова на място. По оскърблението, изписано на лицето му, тя разбра, че го е засегнала. Не искаше да е жестока, само искрена.
	Погледът на Джордж стана зъл.
	— Жал ми е за клетника, който ще те вземе за съпруга, Лин. Няма мъж, който да иска да спи всяка нощ с мъртвите — каза той и се отдалечи, изоставяйки Лин малко преди дома й.
	Лин се опита да не приема навътре думите му, но те вече бяха проникнали в нея. Защо не можеше да остави на мира Джордж? За миг през ума й мина да го повика, да му каже, че съжалява. Но знаеше, че в момента Джордж е твърде ядосан, за да я чуе. Утре щеше да му се извини. Засега в джоба й бяха парите на Лий Фан и имаше задача, която да свърши. Лин тръгна бавно към вкъщи, усещаше всяка неравност и тухла като удар в гръбнака си. Над нея оцветените в топло жълто прозорци изпъстряха фасадите на сградите и образуваха градски съзвездия. Други прозорци бяха тъмни. Хората си бяха легнали. Спяха и сънуваха, изпълнени с надежда, че на сутринта ще се събудят.
	Като нищо може да ти докара и сънна болест.
	Болестта беше започнала с група копачи, които живеели в обща стая на Мот Стрийт. Няколко дни трима от мъжете лежали в леглата си и спели. Лекарите се опитвали да разбудят с плесници мъжете, заливали ги със студена вода, забивали игли в краката им. Без никакъв резултат. Мъжете не се пробудили. Мехури и мокри червени петна покрили изцяло телата им, сякаш огън ги изгарял отвътре. И след това умрели. Лекарите бяха озадачени — и обезпокоени. „Сънната болест“ вече беше отнесла още петима души в Чайнатаун. А тъкмо тази сутрин се бе разчуло за нови случаи в италианската част на Мълбъри Стрийт и в еврейския квартал между Орчард и Лъдлоу.
	Група щастливи млади момичета вървяха ръка под ръка по улицата, смееха се безгрижно, а Лин си спомни за една разходка в сън отпреди няколко месеца. Тя изведнъж се беше озовала лице в лице с русокоса флаперка*. Момичето очевидно спеше, но изглежда осъзнаваше присъствието на Лин, а Лин се почувства едновременно привлечена и изплашена от това момиче, сякаш бяха отдавна изгубили връзка роднини, срещнали се случайно.
	[* Флаперка — момиче, което се носи по актуалната за 20-те мода: силен грим, къси пригладени коси, рокли с ресни, пуши с цигаре. Този стил е символ на променящите се обществени порядки и цели да предизвиква. — Б.р.]
	— Не бива да си тук! Събуди се! — извика тогава в съня си Лин. А след това изведнъж се претърколи през пространството в съня, докато не спря в една гора, където между дърветата се провиждаха призрачни войници, обкръжени от сияние. На ръкавите си носеха странен символ: златно слънце като око, от което се стичаше сълза и оставяше следа като начупена мълния. Лин често говореше с мъртвите в съня си, но тези мъже не приличаха на мъртъвците, които беше виждала.
	— Какво искате? — беше ги попитала изплашена.
	— Помогни ни — казаха й, а после небето избухна в светлина.
	Оттогава на няколко пъти Лин сънува този символ. Не знаеше какво означава. Но сега знаеше кое е било русокосото момиче. Всички в Ню Йорк я познаваха: Гадателката на влюбените.
	Обзета наполовина от завист, наполовина от огорчение, Лин наблюдава още известно време смеещите се момичета, които отиваха да се повеселят някъде, после влезе в сградата. Промъкна се в стаята си и сложи двата долара на Лий Фан в цигарената кутия с фонда за колеж, която държеше скрита в едно чекмедже под фустите си. Двата долара се присъединиха към сто двайсет и петте, които вече беше събрала.
	В дневната чичото на Лин, Еди, спеше в любимия си стол. Една от плочите му с китайска опера беше свършила върху грамофона. Лин вдигна иглата и зави чичо си с одеяло. Майка й все още беше на сбирката на църковния кръжец по куилтинг, а баща й щеше да остане още час в ресторанта. Това означаваше, че най-накрая Лин командваше радиото. Скоро успокояващото жужене на загряващия апарат „Филк“* прогони безпокойството й. Гласът на водещия замрънка през високоговорителите, като постепенно се засилваше.
	[* Компанията „Филк“ е основана през 1892 година във Филаделфия. Била е новатор в разработването на технологии, прилагани в производството на батерии и на радио-телевизионна техника. Днес на територията на Северна Америка марката е собственост на „Филипс“, а на други пазари от „Електролукс“. — Б.пр.]
	— Добър вечер, дами и господа от нашата слушателска аудитория. Часът е точно девет и е време за Часа на сапуни „Пиърс“, който представя нашата удивителна флаперка на съдбата, Гадателката на влюбените — госпожица Ийви О’Нийл…


>>	Гадателката на влюбените

	— … госпожица Ийви О’Нийл!
	Водещият, висок мъж с тънки мустаци, свали сценария си. Тоноператорът зад стъклото на тоноператорската кабина даде знак на квартета и четиримата певци в студиото заприпяваха в микрофона си:
P>
	Зеницата на окото е за Ню Йорк тя,
	и дори по-ценна — Ясновидка е — знаем това,
	в радио „Дабъл Ю Джи Ай“ на влюбените е гадателка!
P$
	— Да, надарена с редки таланти — замърка водещият над приглушеното тананикане на квартета. — Ясновидка, така се нарича, като онези предсказатели от стари времена, но е съвременно момиче във всяко отношение. Кой да предположи, че подобно дарование живее в сърцето на Манхатън — и то в лицето на тази изпратена ни от небето красавица!
P>
	О, Ийви, истината сподели,
	какво съдбата ще ни отреди?
	С лента, часовник или шапка,
	държиш ни тайните в ръка.
	Небето ти разкрива всякаква загадка!
	В радио „Дабъл Ю Джи Ай“ на влюбените си гадателка!
P$
	Квартетът постепенно заглъхна. Ийви се приближи към микрофона си със сценария в ръка и изчурулика:
	— Здравейте на всички. Тук е Ийви О’Нийл, Гадателката на влюбените, готова съм да надзърна във великото отвъд и да ви кажа най-съкровените ви тайни. Затова се надявам да споделите с мен нещо абсолю-жител-но скандално!
	— О, Боже, госпожице О’Нийл! — избърбори водещият.
	Аудиторията се разсмя и смехът й заглуши шума от обръщането на листовете от сценариите на Ийви и господин Форман.
	— О, я стига, само не се ядосвайте, господин Форман. — Ийви го успокои с приповдигнат тон. — Защото ако има нещо, което може да изчисти мръсотията от скандала, това е сапун „Пиърс“. Няма по-фин сапун на земята за изчистване на мръсотия от „Пиърс“!
	— Тук сме в пълно съгласие, госпожице О’Нийл. Ако цените своя тен, „Пиърс“ е единственият сапун, който ви трябва. Той е…
	— Божичко, цяла нощ ли ще говорите, господин Форман? Или ще ми дадете възможност да погадая на тези прекрасни хора? — подразни го Ийви.
	Аудиторията отново се разсмя, следвайки предварително уговорения знак.
	— Много добре, госпожице О’Нийл. Да приемем първия ни гост, нали? Госпожо Чарлз Ръдърфорд, мисля, че бихте искали да споделите нещо?
	— Да, бих! — надигна се от мястото си госпожа Ръдърфорд и се запъти към Ийви, като пътьом приглаждаше роклята си, въпреки че извън малкото помещение нямаше кой друг да я види. — Донесох тази щипка за пари.
	— Добре дошли, госпожо Ръдърфорд. Благодаря ви, че сте дошли в Часа на сапун „Пиърс“ с Гадателката на влюбените — „Пиърс“, сапунът на чистотата. И така, госпожо Ръдърфорд, не казвайте нищо на госпожица О’Нийл за предмета. Тя ще разгадае скритите ви тайни с помощта на своята дарба.
	— Така че ако има нещо, което не сте споделили с господин Ръдърфорд, може би ще пожелаете сега да го направите — пошегува се Ийви. Шегата й беше хаплива, но нотка хапливост разпалваше интереса на слушателите.
	— Майчице — захихика госпожа Ръдърфорд.
	— И на кого е тази щипка за пари? — попита Ийви.
	Госпожа Ръдърфорд поруменя.
	— Тя… ами тя… на съпруга ми е.
	На Ийви не й трябваше ясновидска дарба, за да го разбере. Омъжените жени почти винаги искаха да научат нещо за своите съпрузи и най-вече дали не им кръшкат.
	— Кажете, госпожо Ръдърфорд, каква е историята?
	— Ами, Чарлз е много зает напоследък, нали разбирате, всяка вечер остава след работа в офиса с една от секретарките за компания и, ами, притеснявам се по този повод…
	Ийви кимна със съчувствие.
	— Не се притеснявайте, госпожо Ръдърфорд. Скоро ще разкриете цялата история. Ще поставите ли предмета в средата на дланта ми, бихте ли го направили. Благодаря.
	С обиграността на фокусник Ийви постави лявата си ръка върху дясната и притисна щипката за пари, остави я да й предаде тайните си.
	— Божичко — възкликна Ийви, докато излизаше от лекия си транс.
	— Какво има? Какво виждате? — развълнува се госпожа Ръдърфорд.
	— Не знам дали трябва да го споделя, госпожо Ръдърфорд — поувеличи напрежението сред аудиторията на радиото Ийви.
	— Моля ви, госпожице О’Нийл, ако има нещо, което трябва да знам…
	— Ами… — Тонът на Ийви беше много сериозен. — Знаете, че предметите никога не лъжат.
	Сред зрителите в студиото се разнесе изпълнен с нетърпение шепот. Покорих ги, помисли си Ийви. Сведе глава, все едно е лекар, който ще съобщи мрачни новини.
	— Вашият съпруг и секретарката му са в заговор, наистина… — с все още приведена глава заговори тя и млъкна, чакаше и мълчаливо броеше, две, три, после вдигна глава и с победоносна усмивка завърши: — и планират тържеството за рождения ви ден!
	Публиката отговори с облекчен смях и оглушителни ръкопляскания.
	— Опасявам се, че сега вече няма да е никаква изненада — рече Ийви. — Ще трябва да се правите на дръж ми шапката. И това се отнася за всички вас, приятели, които слушате!
	— Благодаря ви! О, благодаря ви, госпожице О’Нийл!
	Водещият отново застана пред микрофона, докато връщаха госпожа Ръдърфорд на мястото й.
	— Нека сърдечно поздравим с аплодисменти смелата госпожа Ръдърфорд.
	Шумът утихна и Ийви поздрави втория си гост. Неговото гадаене приключи с думите, че ще намери стари военни акции, които дядо му е скрил в къщата. Зачака Певците на Гадателката да изпеят песента на сапун „Пиърс“, после отново се изправи пред микрофона, а светлините на студиото се отразяваха в очите й. Въпреки че слушателите не можеха да я видят по домовете си, тя знаеше от всекидневните уроци по дикция, че усмивката може да се предава по жицата, затова поведението й беше ведро.
	— Дами и господа, след края на предаването си искам само да се отпусна в чудесна гореща вана. Но никога не се къпя сама.
	— Така ли? — изненадано попита водещият.
	— Ами не! Имам си компания във ваната.
	— О, госпожице О’Нийл!
	— Майчице, господин Форман! Ами че това е сапун „Пиърс“, разбира се. „Пиърс“ поддържа кожата гладка и прекрасна, дори когато зимните ветрове вият като джаз оркестър. И е толкова чист, че дори аз не мога да видя нищо в него!
	— Изключително чист, наистина! Изберете сапун „Пиърс“ — вашият модерен избор и този на любимите ви хора. Сега, госпожице О’Нийл, преди да си пожелаем приятна вечер, можете ли да кажете на прекрасните ни слушатели какво виждате?
	— С радост — рече Ийви с леко отнесен тон. — Да… надзъртам в бъдещето и виждам — остави слушателите да почакат, докато преброи до три, — че ги очаква страхотна вечер тук, на честотата на нашето радио, затова не си помисляйте да пипате копчето! Аз съм Ийви О’Нийл, Гадателката на влюбените, благодаря ви и ви пожелавам приятна вечер, нека всичките ви тайни са щастливи!


	Ийви вървеше по обзаведения в стил ар деко коридор на радиостанцията, а хората я поздравяваха с викове:
	— Страхотно предаване, Ийви!
	— Божичко, направо жестоко!
	— Върхът си, хлапе!
	Ийви се опиваше от похвалите им като от коктейл с шампанско. Спря за секунда в преддверието на просторен кабинет с дървена ламперия и блестящ под от мрамор на черни и златисти шарки. Една от секретарките й помаха иззад бюрото си.
	— Прекрасно предаване, Ийви.
	— Благодаря, Кей! — кокетно отвърна Ийви.
	В предаването си следваше само две правила: първо, никога да не се задълбочава. Това правеше главоболието поносимо. И второ, без лоши новини. На притежателя на предмета Ийви казваше само онова, което той или тя искаше да чуе. Вярно, хората търсеха развлечение, но най-вече търсеха надежда: Кажете ми, че все още ме обича. Кажете ми, че не съм провал. Кажете ми, че постъпих правилно с покойната си майка, която не посетих, макар преди смъртта си да ме е викала по име. Кажете ми, че постъпката ми е правилна.
	— Страшно ми хареса как изигра номера с щипката за пари — продължи секретарката. — Наистина се притесних за госпожа Ръдърфорд.
	Ийви се понадигна да надзърне в кабинета зад секретарката, но боядисаната в златисто врата беше затворена.
	— Дали… дали на господин Филипс му е харесало предаването?
	Секретарката се усмихна с разбиране.
	— Мила, знаеш си го Големия шеф: показва се само пред големите имена. О! — осъзна тя нетактичността си. — Не исках да кажа това, Ийви. Предаването ти много се слуша.
	Само че не се слушаше толкова, че да привлече цялото внимание на собственика на „Дабъл Ю Джи Ай“. Ийви се помъчи да не се задълбава в този факт, докато взимаше от гардеробиерката палтото си от кожа на енот и наметката от сива вълна. Запъти се към входа, където в януарския ръмеж я чакаше малка, но въодушевена тълпа. Щом Ийви отвори вратата, хората се втурнаха напред, черните им чадъри бяха като венчелистчета на едно и също разцъфнало цвете.
	— Госпожице О’Нийл! Госпожице О’Нийл!
	Към нея се развяха листове хартия и бележници за автографи. Тя раздаде автографи с размах, а после бързо се насочи към уличката, където я чакаше такси.
	— Закъде, госпожице? — попита я шофьорът.
	— Хотел „Грант“, моля.
	Заваля проливно; чистачките на предното стъкло се движеха като стрелки на невидим метроном, докато чистеха замъгленото стъкло. Ийви се взря през стъклото на таксито към дима, мъглата, снега и неоновото сияние, каквато смесица представляваше зоната с театрите в Манхатън в този късен час. На обкръжен с лампички театрален афиш имаше илюстрация на мъж в смокинг с тюрбан, протегнал ръце като предсказател, а красиви хористки танцуваха под омайващото му влияние. Надпис отгоре гласеше:
C>
	СКОРО — „ФОЛИС“ НА ЗИГФЕЛД* В ЯСНОВИДСКА ТРЕСКА! МАГИЧЕСКО МУЗИКАЛНО ПРЕДСТАВЛЕНИЕ!
C$
	[* „Фолис“ на Зигфелд е поредица от пищни представления на Бродуей, изнасяни основна в периода 1907–1931. По-късно се превръщат в радиопредаване. Представленията и трупата, която ги изнася, носят името на своя създател — американския импресарио на Бродуей Флоренц Зигфелд (1867–1932), който използва като източник за вдъхновение представленията на парижкото кабаре Фоли Бержер. — Б.пр.]
	Ясновидците бяха модна тема и ставаха все по-важни, а по-добра прорицателка от Ийви О’Нийл нямаше. Де да можеше Джеймс да е тук и да я види. Ийви проследи с пръсти пустото място на врата си, където преди висеше медальонът от половиндоларова монета от брат й. Жестът беше просто рефлекс.
	Докато чакаха да се смени светофарът, над тресящото се такси се извисяваше билборд на „Марлоу Индъстрис“. Билбордът изобразяваше силуета на самия велик човек, насочил ръка към някакво мъгляво бъдеще, определено само от слънчеви лъчи. „Марлоу Индъстрис“. Бъдещето на Америка.
	— Скоро ще идва в града, знаете ли — попита шофьорът на таксито.
	Ийви потри слепоочията си, за да укроти главоболието.
	— Кой?
	— Господин Марлоу.
	— Щом казвате.
	— Казвам! Подготвя място в Куинс за онова, как му викаха — изложението, което е планирал. Движението тоя ден ще е ад. Казвам ви, той вече ни дава хубав живот — автомобили, самолети, лекарства и кой знае още какво. Той наистина е велик американец — шофьорът се прокашля. — Я кажете, вие не сте ли Гадателката на влюбените!
	Ийви изправи гръб в седалката, развълнувана, че са я познали.
	— Хванахте ме.
	— Така си и знаех! Съпругата ми обожава предаването ви по радиото! Почакайте само да й кажа кого съм возил в таксито. Страшно ще се развълнува!
	— Боже мили, дано не стане така. Свършиха ми пурите.
	Светофарът се смени, таксито напусна Бродуей и пое по тясната 47-а улица на изток към Бийкман Плейс и Грант.
	— Вие сте малката госпожица, която помогна на полицаите да заловят Пентаграмния убиец — шофьорът подсвирна. — Само как беше нарязал онези хора. Да извади очите на горкото момиче? Да обеси така онова момче в гробището Тринити и да му отреже езика? Да одере онази танцьорка и…
	— Да, спомням си — прекъсна го Ийви с надеждата, че шофьорът ще схване намека.
	— Що за човек върши подобни дела? Накъде отива този свят? — Шофьорът заклати глава. — Това е заради тези чужденци, които идват, те носят неприятности. И болести. Чухте ли вече за някакъв вид сънна болест? Всеки ден има по десетина нови случая. Чух, че започнала в Чайнатаун и се разпространила сред италианците и евреите — заклати глава той. — Чужденци. Трябва да ги изхвърлим от тук, ако ме питате мене.
	Не питам, помисли си Ийви.
	— Разправят, че убиецът, онзи тип Джон Хобс, дори не бил човек. Бил нещо като призрак. — За миг очите на таксиметровия шофьор срещнаха нейните в огледалото за обратно виждане, търсеха потвърждение или опровержение.
	Ийви се почуди какво би казал шофьорът, ако му разкажеше истината — че Джон Хобс със сигурност не е бил създание от този свят. Че е бил по-лош от който и да било демон и че е била на косъм да изгуби живота си.
	Ийви отмести поглед.
	— Хората разправят какво ли не, нали така? А, вижте. Пристигнахме!
	Шофьорът спря пред монолитното величие на хотел „Грант“. През стъклото на таксито Ийви видя блъскащи се репортери, наредени по стъпалата на хотела, пушеха и разменяха слухове. Докато излизаше от таксито, те зарязаха цигарите си заедно с клюката на деня, която беше поддържала непостоянния им интерес, и се втурнаха към нея, за да я поздравят, крещяха един през друг:
	— Госпожице О’Нийл! Госпожице О’Нийл! Ийви, бъди душичка и погледни насам!
	Ийви ги послуша и им позира с усмивка.
	— Как беше предаването тази вечер, госпожице О’Нийл? — попита един от репортерите.
	— Ти ми кажи, сладурче.
	— Откри ли нещо интересно?
	— Цели купища интересни неща. Но една дама пази чутото за себе си, освен ако не го сподели по радиото за пари — думите на Ийви ги разсмяха.
	Ухилен репортер, облегнал се на стената на хотела, й подвикна:
	— Какво ще кажете за всички тия Ясновидци, навъдили се след като извадихте наяве собствените си таланти?
	Ийви удостои репортера със стипчива усмивка.
	— Чудесно явление, мисля аз, господин Уудхаус.
	Т.С. Уудхаус изви вежда.
	— Наистина ли?
	Ийви прикова погледа си в него.
	— Разбира се. Може пък да си отворим собствен нощен клуб — танцьори и фокусници. Ще ви позволим да влезете, ако сте мил.
	— Може би ще си имате собствен профсъюз — пошегува се друг репортер.
	— Някои разправят, че Ясновидците били чисто и просто откачалки-циркаджии. Били опасни. Някак неамерикански — не спираше Т.С. Уудхаус.
	— У мен всичко е толкова американско, колкото и ябълковият пай и подкупът — изгука Ийви и предизвика още повече смях.
	— Обичам я тази Савска царица* — измърмори вторият репортер и го записа. — Улеснява ми живота.
	[* Владетелка на страната Сава (още Саба, Шеба, Шаба, Сабейско царство) — древна държава, простирала се върху територията на днешен Йемен. Според Библията Савската царица чула за мъдростта на цар Соломон и се отправила на посещение при него. Когато пристигнала, му поднесла в дар подправки, злато и скъпоценни камъни. — Б.пр.]
	Уудхаус не се предаваше:
	— Сара Сноу, с която работите в едно радио, казва, че Ясновидците са „симптом, за това, че нацията се е отвърнала от Бог и американските ценности.“ Как ще отвърнете на това, госпожице О’Нийл?
	Сара Сноу беше една никаквица, едно въплъщение на хремата, съпътствана от схващане на врата. Тя се отнасяше винаги с високомерие към Ясновидците като цяло и към Ийви в частност. На Ийви й се искаше да тегли един шут в задника на тая евтина, вечно библейски обосноваваща се лъжкиня. Такава реклама обаче щеше да й е в повече. Нито пък искаше да й сервира на поднос повод за обявяване на война.
	— О, Сара Сноу наистина ли има предаване по радиото? Не бях забелязала — запърха с мигли Ийви. — Като се замисля, май никой друг няма.
	Докато Ийви се качваше по стъпалата, Т.С. Уудхаус се приближи към нея.
	— Малко грубичко подходи към мен, Уди — подсмръкна тя.
	— Подклаждам огъня на интереса, Савска царице. А и освен това разсейвам всякакво съмнение за някакво съглашение помежду ни. Като отворихме дума, напоследък портфейлът ми поолекна, ако схващаш накъде бия.
	Със загрижен поглед към останалите репортери, Ийви пъхна долар на Уудхаус. Той вдигна банкнотата към светлината на лампата.
	— Искам само да се уверя, че не ги печаташ вече сама — рече. Удовлетворен, прибра банкнотата в джоба си и докосна с пръст шапката си. — Удоволствие е да се обсъждат делови въпроси с вас, Гадателко на влюбените.
	— Бъди добро момче, Уди, и иди да напишеш нещо страхотно за мен, чу ли? — отвърна Ийви.
	Тя го подмина, помахвайки му леко през рамо, и изчака пиколото да отвори боядисаната със златиста боя врата пред нея. Репортерите не спираха да крещят името й.


>>	Върховният връх на света

	Във фоайето на хотел „Грант“ цареше празничен безпорядък. Веселящи се от всякакъв сорт — флаперки, танцьорки, златотърсачи, момчета от Уолстрийт и изгряващи кинозвезди — се бяха разположили по всеки сантиметър от мебелите, докато смаяните гости на хотела се чудеха дали случайно не са попаднали погрешка в пътуващ цирк. Разгневен, управителят на хотела от далечния ъгъл на фоайето размахваше високо вдигнати пръсти и се опитваше да привлече вниманието на Ийви.
	— Глупости! — изсъска мнението си за терзанията на управителя Ийви, обърна се на обратната страна и се запромъква сред празнуващите към друга зала, където в един ъгъл забеляза Хенри и Тета. Докато се промъкваше, извърната настрана, между важните особи, тя подмина акордеонист с печален поглед, който пееше нещо скръбно на италиански, а хората се обърнаха и се приближиха към нея.
	— Ей, трябва да говоря с теб, гълъбче — измърка хубав наглед момък с каубойска шапка. — Интересувам се от петролни спекулации в Оклахома и искам да знам дали ще донесат пари…
	— Не мога да виждам бъдещето, само миналото — възпротиви се Ийви и продължи да си проправя път.
	— Ийви, СКЪЪЪЪПАА! — провлачи червенокоска в дълга сребриста наметка, поръбена с паунови пера. Ийви за пръв път виждаше тази жена в живота си. — Ние просто ТРЯБВА да поговорим! СПЕШНО е, пиленце.
	— Ами тогава, най-добре да си скоча в обувките за спешни случаи — отвърна Ийви, без да спира и се блъсна в някого. — Простете ми… — Тя присви очи. — Сам Лойд.
	— Здрасти, вампирче — поздрави я той с вечно готовата си наперена усмивка на лицето. — Липсвах ли ти?
	Ийви застана с ръце на кръста.
	— Какво престъпление съм извършила, че си цъфнал на прага ми?
	— Мен да питаш, жив късмет си е. — Отмъкна си едно канапе от подноса на минаващия наблизо сервитьор и го напъха в устата си, извъртя очи от възторг. — Хайвер. Божичко, как само обичам хайвер.
	Ийви се опита да заобиколи Сам, но той тръгна с нея.
	— Ще се дръпнеш ли? — попита тя.
	— Олеле, кукличке. Още ли си ми сърдита, че казах на „Дейли нюз“ как моето разследване ти е помогнало да заловиш Пентаграмния убиец и че причината да не идваш в Музея на гадните усещания е непреодолимото влечение, което чувстваш към мен и заради което чак ти се налага да ме избягваш?
	Ийви пак сложи ръце на кръста.
	— Да, Сам. Сърдита съм ти за това.
	Сам разпери ръце в знак на извинение.
	— Беше продиктуван от милосърдието жест!
	Ийви изби вежда.
	— Музеят имаше нужда да се появи в пресата и тази история вдигна малко шумотевица. А и ми донесе среща с една танцьорка. Блондинка на име Силвия. Няма да повярваш какво може да прави това момиче с…
	— Довиждане, Сам. — Ийви се опита да си проправи път през навалицата, но отново попадна в безизходно положение. Сам вървеше по петите й.
	— Виж, кукличке, недей така. Каквото било, било. Аз разсърдих ли ти се, когато им каза, че съм бил… как ме описа тогава?
	— Лъжец, измамник и такава тиня, че и истинската тиня в локвата ще се опита да отплува по-далеч от теб!
	— Именно. — Сам я гледаше широко отворил очи. — Страшно се радвам, че те виждам отново Савска царице. Ние защо не намерим някое тихо ъгълче и да си пообщуваме на по един подтикващ към доверие „Джин Фис“?
	— Свети Боже! — ококорила очи, Ийви посочи към другия край на стаята. — Това не е ли Бъстър Кийтън*?
	[* Бъстър Кийтън (1895–1966), чието истинско име е Джоузеф Франк Кийтън IV, е американски кинокомик, писател и продуцент. Като комик печели прозвището „Каменното лице“, заради умението си да запазва невъзмутимо изражение в комичните ситуации, в които играе. — Б.пр.]
	Сам се завъртя.
	— Къде?
	Бърза като светкавица, Ийви се шмугна покрай него и продължи да си пробива път през тълпата. Зад себе си чу как Сам вика:
	— Хубаво ли е да се прави така?
	Най-накрая Ийви се тръшна на мястото до Тета, която издуха дима от цигарата, втъкната в дълго цигаре от слонова кост.
	— Е, и ако това не е самата Гадателка на влюбените. Онова Сам ли беше? — попита Тета.
	— Беше. Всеки път като се натъкна на него, трябва да си припомням, че убийството е престъпление.
	— Знам ли и аз, Злийви. Хубавец е, не ще и дума — подразни я Хенри.
	Ийви се намръщи.
	— Той е беля. И още ми дължи двайсет долара.
	— Я чуй — попита Хенри, — нали ходи на тържеството миналата седмица в онази зала, декорирана като дворец в Египет, тук в хотела? Кажи честно, наистина ли има тюлени във фонтана на фоайето?
	— Случва се. Стига гостите да не ги отмъкват за собствените си бани. О, скъъъъпи мои, следващия път, като направят там тържество, трябва да дойдете!
	— Скъъъпи мои, тряяяябва да доооойдете — изимитира я Тета. — Тези упражнения по дикция те разомагьосват в обикновена принцеса, Злийви.
	Ийви се наежи.
	— Не мога по радиото да звуча като простачка от Охайо.
	— Не се сърди, Злийви. Щях да те харесвам дори ако стържеше така, сякаш си глътнала цяла торба мраморни късове. Само не забравяй кои са ти приятелите.
	Ийви постави ръка върху ръката на Тета.
	— Никога.
	Влачеща каишката си маймуна разби с трясък някаква ваза в една маса. После отскочи от плешивата глава на един много стреснат мъж и се вкопчи в корниза на една завеса, увисна и завряска. Момиче с пухкава боа от пера заумолява маймуната, но тя не се оставяше да я примамят. Държеше се здраво, надаваше пронизителни викове и съскаше към тълпата.
	— Откъде се появи? — попита Хенри.
	Ийви закова очи към табана, опитваше се да си спомни.
	— Мисля, че са от цирка от Будапеща. Срещнах ги на Таймс Скуеър и ги поканих. Я кажи, чул ли си какви ги е разправяла Сара Сноу за Ясновидците?
	— Коя е Сара Сноу? — попита Тета над цигарения дим.
	— Същият въпрос й зададох и аз — победоносно обяви Ийви. — Както и да е, тя разправяла, че прорицателите били неамерикански.
	— Не бих се тормозил заради думите й, скъпа — успокои я Хенри. — Имаш по-голям проблем.
	— Какво говориш?
	Хенри завъртя глава към навъсения управител на хотела, който устремено вървеше към масата им.
	Ийви пъргаво пъхна джобното шишенце за алкохол в жартиера си.
	— Ужас! Към нас се носи господин Мъкасей.
	— Госпожице О’Нийл! Какво става тук? — гръмовно попита управителят.
	Ийви се усмихна ведро.
	— Не обожавате ли тържествата?
	Устните на управителя се изкривиха.
	— Госпожице О’Нийл, като управител на хотел „Грант“, онова, което обожавам — не, изисквам — е да се сложи край на този вечерен хаос. Вие превърнахте в подигравка една уважавана нюйоркска институция, госпожице О’Нийл. Всяка вечер в района на хотела лагеруват репортери, само и само за да видят що за нова лудост ще изригне…
	— Не е ли превъзхооодно? — проточи Ийви. — Помислете си колко много безплатна реклама получава хотелът!
	— Хотел „Грант“ не се нуждае от подобен вид лоша слава, госпожице О’Нийл. Подобно поведение е нетърпимо. Тържеството в Залата отвъд, както и това, което в момента се провежда във фоайето, приключва. Ясен ли бях?
	Угрижено намръщена, Ийви кимна.
	— Идеално.
	Тя пъхна два пръста между зъбите си и изсвири продължително.
	— Захарчета, фоайето да се превърне абсо-ложител-но в гроб. Опасявам се, че повече не можем да останем.
	Управителят на хотела кимна отсечено в знак на благодарност.
	— И така, всички ще се качите в стаята ми! — извика Ийви и в същия миг се разнесе оглушителен тропот. Унгарката с боа от пера подаде каишката на маймуната на безпомощния управител, който стоеше окаменял, докато празнуващите се тълпяха около асансьорите и стълбите.
	— Просиш си пак да те изгонят, Злийви, така ли? — поинтересува се Тета, докато бързаха нагоре по бляскавото дървено стълбище. — Това кой хотел поред е, втори?
	— Трети, но кой ти брои? Освен това няма да ме изгонят. Тук ме обожават!
	Тета погледна надолу към управителя на хотела, който крещеше на едно пиколо. Пиколото, от своя страна, се опитваше да разсее кряскащата маймуна с метла, докато телефонистът истерично свързваше кабелите в търсене на човек, който да успее да махне маймуната от хотел „Грант“.
	Тета поклати глава.
	— Това вече съм го виждала. Никакво обожание не е, хлапе.
	Стаята на Ийви беше толкова претъпкана с хора, че гостите буквално завзеха коридорите с покрити с дамаска стени на третия етаж на хотел „Грант“. Ийви, Тета и Хенри се усамотиха във ваната с крачета под формата на животински лапи, облегнали гърбове на едната й страна и поставили крака на другата. Стаята беше отсреща, акордеонистът подхвана същата скръбна песен, която вече беше изсвирил два пъти.
	— Стига! — изръмжа Ийви и пийна от джобното си шишенце за алкохол. — Да го накараме да изпее някоя от твоите песни, Хенри. Трябва да пишеш за акордеон. Цял репертоар за акордеон! Ще стане сензационен.
	— Божичко, как не съм се сетил? Приумиците за акордеон на Хенри Дюбоа! Влюбвания и разлюбвания… — въздъхна Хенри. — Толкова е лоша идеята, че почти става за песен на Хърбърт Алън.
	— Хърбърт Алън! Слушала съм негови песни по радиото! — рече Ийви. — Харесвам една, в която се пее „Обичам косата ти/ Обичам носа ти/ Обичам те от глава до пети, мое скъъъъъъпо момиче!“. Обичам и тази също: „Скъъъпа, ти си върховно бананче/ Зааааахарче, ти си моите прасковки с крем; портокалче, ще бъдеш моето шербетче…“
	— Имай милост за Бога и спри — простена Хенри и скри глава в ръцете си.
	Тета изля остатъка от питието си в чашата на Хенри.
	— Скапаните песни на Хърбърт влизат в представлението само защото го издават — обясни тя. — Песента е все една и съща. Една и съща ужасна песен.
	— Ама те наистина си приличат, разбрах го сега, като го спомена — размисли се по темата Ийви.
	— Всеки път, когато свиря нещо на Уоли, Хърбърт намира начин да го саботира — взе отново напитката си Хенри. — Казвам ти, ако Хърби Алън падне утре от камион с ябълки, няма да го оплаквам.
	— Тогава ние мразим Хърбърт Алън — обяви Ийви, — сигурна съм, че каквото и да напишеш, ще е вълшебно, Хен. А после всички ще пеем твоите песни в банята.
	Тета измери хладно Ийви над дима от цигарата си.
	— Джерико пита за теб.
	— Нима? И как я кара милият стар Джерико? — рече Ийви уж безразлично, но сърцето й ускори ритъм.
	— Висок. Рус. Сериозен — отвърна Тета. — Ако не го знаех със сигурност, бих се заклела, че този едър симпатяга си пада по теб. А и ти по него.
	— Не знаеш със сигурност! — измърмори Ийви. — Нищо не знаеш.
	— Не можеш вечно да страниш от „Бенингтън“, Злийви.
	— Мога! Да ти напомня ли, че вуйчо Уил искаше да скрие дарбата ми под капак и ключ? И така, ако го бях послушала, нямаше да имам нищо от това — тя разпери широко ръце и почти изби питието на Хенри от ръцете му.
	— Във вана сме, Злийви — напомни й Тета.
	— И сгушени. Като. В хралупа. — Ийви гаврътна още джин. Топло жужене започваше да премахва острието на главоболието, предизвикано от тълкуването на миналото по предмети, и на Ийви й се прииска да остане така. — Слагам край на унинието! Това е тържество! Кажете ми нещо щастливо.
	— Фло свиква пресконференция следващата седмица, за да обяви следващия ни номер и за да дам първото си интервю като Тета Санкт Петербургска, вмъкната тайно в тази страна от верни слуги по време на Революцията — разказа Тета с пресилен руски акцент. Намръщи се. — Какъв куп лъжи. И трябва да продам ролята на ония таблоидни журналисти.
	— Не че те могат да докажат противното. Доколкото знаем, може и да си руска аристократка. Нали така, Хенри?
	— Така. — Хенри се взираше в питието си.
	Ийви изгледа накриво Хенри. За него не беше обичайно да е сериозен.
	— Хенри, много си тих тази вечер. — Вдигна лице към него. — Причината е, че си човек на изкуството, така ли? Така ли правят артистите? Натъжават се и се умълчават по време провежданите във вана тържества?
	— Най-вече взимаме вани във ваните.
	— Ти си тъжен. Заради оня тип Хърбърт Шърбърт ли?
	Хенри се поусмихна.
	— Само съм уморен.
	Някакво момче и приятелят й се препънаха в банята.
	— Кога ще се освободят тези мебели? — завалено каза момичето. Кавалерът й я повдигна. — Трябваше да направя рез… резервация.
	— Опасявам се, че това сепаре е резервирано до края — каза Хенри и свеждайки глава, възпитано поднесе извинението.
	Момичето се вгледа в него през замъглените си очи.
	— Ъ?
	— Вън! — ревна Тета.
	Момичето издърпа презрамката на роклята си с цялото достойнство, което съумя да събере.
	— Ще се обадя на управата — заплаши тя и тръшна вратата зад себе си.
	— Мисля, че това беше знакът за мен — рече Хенри и се измъкна от ваната. — Благодаря за страхотното парти, Ийви.
	— О, Хенри! Нали не си тръгваш вече?
	— Прости ми, скъпа. Имам неотложен ангажимент. Със съня.
	— Хенри — рече Тета. В гласа й се долавяше нотка на предупреждение. — Не прекалявай с продължителността.
	— Не се притеснявай.
	— Да не се притеснява за какво? — попита Ийви, която въртеше глава ту към Хенри, ту към Тета.
	— За всичко — учтиво се поклони Хенри. — Дами, ще ви видя в сънищата си.
	— Какви бяха тия приказки? — заразпитва Ийви, щом Хенри си отиде.
	— Никакви — отговори Тета.
	— Ъхъ. Познавам по лицето ти. Това не е лицето на щастливата Тета. — Както седеше, Ийви изправи гръб толкова рязко, че разля от съдържанието на джобното шишенце върху роклята си. Тета й го взе.
	— Не е честно — захленчи Ийви. — Ще сигнализирам на властите за отвличане на джин!
	— След секунда ще можеш да си го вземеш. Искам да те питам нещо.
	Ийви извърна глава наляво към Тета и тежко въздъхна.
	— Ами добре.
	— Искам да поговорим за случилото се с нас. Искам да поговорим за Пентаграмния убиец.
	Ийви се намуси.
	— Това е положително последната тема, по която бих разговаряла.
	— Така казваш всеки път, когато я повдигна. Знам, че разказа на вестниците, че Джон Хобс бил луд, извратен тип. Но и аз, и ти знаем, че това не е истината. Онази вечер, когато се озовах в капан заедно с Хобс в театъра, почувствах нещо съвсем друго.
	— Какво?
	Тета пое дълбоко въздух.
	— Зло.
	— И?
	— Нищо общо с теб, Злийви. Имам предвид, че почувствах присъствието на злото.
	— Е, сега го няма — отсече Ийви с надеждата, че Тета ще схване намека.
	— Няма ли го?
	— Със сигурност. Онзи си отиде — леко предизвикателно обяви Ийви. — Занапред всичко ще е цветя и рози. Небето ще е само синьо. Точно като в песента.
	— Просто не знам — колебаеше се Тета, извила глава назад към студените плочки над ваната. — Ти все още ли сънуваш онзи символ с окото?
	— Не. Сънищата ми абсоложително са най-жестоко готините — обяви Ийви, без да гледа Тета в очите.
	— Просто ми се струва, че май нещо бълбука и напира нагоре. Нещо лошо.
	Ийви обгърна с ръка раменете на приятелката си.
	— Скъпа Тета. Няма за какво да се притесняваш — каза тя и обиграно си върна джобното шишенце. — Знаеш ли, че в таксито на път за тук видях билборд на „Марлоу Индъстрис“. Казваше се „Бъдещото на Америка“. Бъдещето е сега и ние сме на върховния връх на света. Най-доброто от живота ни очаква зад следващия ъгъл. Трябва само да протегнем ръка към него. Забрави лошите сънища. Това са просто сънища. Да пием за бъдещето на Америка. За нашето бъдеще. И да царуваме дълго.
	Ийви чукна джобното си шишенце в чашата на Тета. Банята леко потъна в мъгла, просветна с меко сияние. Ийви харесваше мъглявината.
	— Трябва да те попитам нещо — нежно каза Тета. — Отнася се до Ясновидците…
	— Повечето от тях са фокусници и мошеници — предупреди я Ийви, вдигнала пръст.
	— Искам да знам дали някога си чувала за човек с дарба, която да е опасна?
	— Точно как? — попита Ийви. — Как опасна?
	Прекъсна ги внезапно тропане по вратата на хотелската стая, последвано от сърдити викове.
	— Отворете. Полиция.
	— Глупости! — Ийви се изстреля от ваната, изля джина в един леген и запристъпва замаяно през стаята, като предупреждаваше всички да скрият пиенето си. Зърна случайно Сам в ъгъла да целува страстно унгарската циркаджийка.
	— Никаква класа! — рече завалено и изцъка Ийви на минаване покрай него.
	Отвори вратата. От двете страни на управителя стояха двама полицаи. Ийви скалъпи широка усмивка въпреки главоболието си.
	— О, здравейте! Надявам се, че носите лед. Свърши ни ледът.
	Управителят влезе в стаята със сила.
	— Край на веселбата, госпожице О’Нийл — рече той с едва удържан бяс. — Всички вън! Веднага! Или ще накарам да ви напъхат до един в затвора.
	Пропит с алкохол дъх излезе от устните на Ийви и за миг повдигна една къдрица, която веднага падна отново над очите й.
	— Чухте татко. Най-добре шавайте, хайде всички.
	Пияните гости на тържеството събраха разменени шапки, разхлабени обувки, папийонки, чорапи и се затътриха през вратата след полицията. Сам си тръгна, повел унгарката със себе си.
	— Височка ти идва — изсъска му Ийви.
	— Обзалагам се, че може да се навежда — ухили й се Сам.
	Ийви го срита отзад.
	Управителят й подаде сгъната бележка.
	— Какво е това? — попита тя.
	— Предупреждение за напускане, госпожице О’Нийл. Разполагате с време до единайсет часа утре сутринта, за да освободите за постоянно пределите на хотела.
	— Единайсет часа ли? Божичко. Че това е преди обяд!
	— Още малко и ще се разплача — обяви управителят и се завъртя на пети. — Наспете се добре, госпожице О’Нийл.
	Тета грабна наметката си и се запъти към вратата, поклащайки глава.
	— Не се притеснявай, приятел, тя уверено е тръгнала по пътя да е добре.
	На вратата Ийви сграбчи ръката й.
	— Слушай, Тета, какво ми говореше, преди да дойдат ченгетата?
	В големите кафяви очи на Тета за миг просветна тревога. После на лицето й отново се появи маската на силното момиче.
	— Нищо, Злийви. От горещината е било. Поспи. Ще предам на Джерико поздрави от теб.
	Когато и последният гост си тръгна, Ийви се запрепъва към прозореца и го отвори, вдъхна от студения нощен въздух, докато гледаше към ясно очертаните правоъгълни петна от светлина на прозорците и се замисли за съдбите, които се разгръщаха зад тях.
	Защо й беше на Тета да споменава Джерико?
	Ийви се беше прегръщала с много момчета. Нейният свят беше забавлението. Животът й се въртеше като стрелка на рулетка. Момчетата бяха забавление. Момчетата бяха игра. Момчетата бяха разсейване. Джерико не беше момче.
	И точно сега, когато стаята се беше опразнила от гуляйджиите и пред нея се простираше дългата, празна нощ, Ийви закопня за утехата на друго човешко създание. Нямаше да е лошо да поговори с някого, нали, запита се тя докато вдигаше телефонната слушалка.
	— Добра вечееер — провлачи тя на телефонистката, алкохолът изведнъж беше направил езика й тромав, така че й се наложи да полага усилия да звучи трезва. — Бих искалааа да поръчам обаждане до Брадфорд… Осем, нууула, пет, девееет, мооооля.
	Ийви уви кабела на телефона около показалеца си, докато телефонистката я свързваше. Вероятно Джерико спеше или може би беше с друго момиче и се забавляваше като никога през живота си, без изобщо да мисли за нея. Ами ако вуйчо Уил отговореше на телефона?
	Какво правеше тя!
	Завалено забърбори в слушалката:
	— Ням’значение, оп’ратор. Откажете обаждането, моля — и затвори.
	Куп празни бутилки с тесни гърла, наполовина разлети чаши и преливащи пепелници покриваха леглото. Ийви беше твърде уморена, че да го разчиства. Затова издърпа кувертюрата от стола и се сви на пода като дете. Излъгала беше Тета за сънищата. Те все още я спохождаха, смайваха я, сковаваха я в ужас. Войниците. Експлозиите. Странния символ с окото. А в най-тежките нощи Ийви сънуваше как е уловена в капан в онази къща на ужасите с Джон Хобс, той си подсвирква по стълбите, докато духовете от Бретрън слизат от стените.
	— Призраците. Мразя призраците. Това са ужасни… ужасни хора — измърмори сънливо Ийви, главата й се въртя, докато накрая не застина на килимчето. За миг ръката й посегна отново към врата й, търсеше утехата на медальона, който вече не беше там.


>>	Кошмари

	След като си тръгна от „Грант“, Хенри намери малък клуб, където свири на пиано до малките часове. Наближаваше три, когато се прибра в апартаментчето, което споделяше с Тета в „Бенингтън“. Надзърна през открехнатата врата на Тета и видя, че тя спи дълбоко с копринена маска на очите си, която да спира промъкващата се дори през транспарантите ярка светлина на града. Хенри затвори вратата й и тръгна към масичката за игра на карти, отрупана с тънки като лучени люспици нотни листа, изпълнени със зацапаните с мастило негови бележки и незавършени мелодии. В средата на масичката стоеше стара кутия от кафе с надпис ФОНД „ПИАНО ЗА ХЕНРИ“. Повече от година Тета натъпкваше всеки долар и ресто, които успяваше да спести, за да се отплати на Хенри за проявената към нея грижа в най-трудния миг от живота й. Хенри дълго се взира в песента, която се опитваше да напише вече седмица, после се отпусна на стола си.
	— Окаяна работа — измърмори той, смачка листа и го хвърли на пода, който вече беше отрупан с по-ранни опити.
	В Ню Орлиънс, на речното корабче, когато някой изсвиреше погрешна нота, Луис се ухилваше и питаше: „Какво ти е сторила тая котка, че така жално я караш да мяука?“.
	Луис.
	Хенри блъсна настрана нотните листа и постави метронома в средата на масичката. После нави будилника и го сложи на перваза на прозореца, опасно близо до ръба. Освободи махалото на метронома и постави дългата му рамка на протрития стол до съскащия радиатор. За утеха постави сламената си шапка на главата си. Равномерното тиктакане на метронома ставаше все по-силно, погълна тихия шум от живота из улиците на Ню Йорк и унесе Хенри в хипнотично състояние. Клепачите му трепнаха — веднъж, два пъти.
	— Моля те — промълви той. И след това се гмурна под повърхността.
	Хенри излезе жив в света на сънищата и задавено пое дъх, сякаш го е задържал под вода. В първите няколко секунди, докато обърканият му мозък търсеше смисъл в случващото се, усещаше само паника. Сърцето му бавно успокои ритъма си. Дишането му се отпусна. Той примигна, изчака очите му да се нагодят към светлината в съня. Остър и непрощаващ, той предлагаше обикновени предмети — купа сено, покрита каруца, лице — ту стряскащо красиво, ту леко призрачно.
	Точно сега в тази странна бистрота се виждаха муцуните на стадо бизони, чиито очи наблюдаваха безстрастно с див и дълбокомислен поглед.
	— Здравейте — поздрави величествените животни Хенри. Бизоните отвориха муцуни и от тях се разля музика като от радио.
	Хенри се ухили.
	— Ще потанцуваме ли? Не? Тогава другия път.
	Зад Хенри се простираше висок, заснежен хълм, чийто връх се губеше в облак. Тета седеше наблизо на един камък, гледаше към селото в низината, където от редиците реещи се комини без къщи се избиваха струйки дим.
	— Здравей, скъпа — Хенри седна до нея. Яркостта на съня придаваше на скулите на лицето й острота като на германска филмова звезда. Изглеждаше развълнувана.
	— Лош сън?
	— Да — отвърна Тета със зловещо безизразен глас. — Не ми харесва как изглеждат онези червени цветя ей там.
	Хенри проследи погледа й. Там, където се намираха бизоните, сега имаше поле с макове. Докато ги наблюдаваше, цветята затрепериха в пламъци и се стопиха в гъсти червени локвички. Дишането на Тета се ускори, което означаваше, че се впуска в кошмар.
	Хенри й заговори успокоително:
	— Чуй ме, Тета, защо не сънуваш друг сън? Какво ще кажеш за цирк? Ти обичаш цирка, нали?
	— Обичам — леко се усмихна Тета. Щом Хенри погледна отново, пламъците се бяха преобразили в забавен дребен жонгльор, който все изпускаше нарочно палките си.
	— Сега трябва да потърся Луис, Тета.
	— Разбира се, Хен — рече тя и миг по-късно вече я нямаше.
	Величествени борове изникнаха от земята. Сивите им сенки се разпростряха по бялата земя на гората. Иглата на стара „Виктрола“, поставена на един дънер, непрекъснато подхващаше наранените линии на леко огъната плоча и деформираше песента: „Зскрииии пръблемт сииии в здара чантъъъъ и зе узмихнииии, усмихни, усмихнииии…“
	До „Виктролата“* един войник повтаряше беззвучно думите и междувременно потропваше с крака. Усмивката му беше изнервяща. Наблизо седяха група войници и играеха на карти. Всички карти имаха една и съща рисунка на злокобен мъж с дълго черно палто и цилиндър. Черните очи на мъжа бяха бездънни.
	[* Грамофон, излязъл на пазара в първата половина на XX век, производство на компанията „Виктор“. — Б.пр.]
	— Каним се да започваме. Ще искаш да се покриеш — каза един от войниците, преди да завърже противогаза си, от едната страна на който беше отпечатано око и мълния. Същият символ просветваше по челата на войниците, призрачна татуировка.
	— Сега е моментът! — ревна сержантът.
	Войниците бързо залегнаха на позиции. Иглата на грамофона подскачаше: „Зскрииии пръблемт сииии, проблемите, пръъъъб-лемти… проблемите…“ Усмихнатият войник, който танцуваше, отново се обърна с лице към Хенри, но този път половината му лице беше проядено. От гниещата плът на челюстта му излетяха мухи.
	Рязко поел дъх, Хенри отстъпи назад, запрепъва се нагоре по хълма към гората, далеч от лагера. Под краката му снегът изчезна като покривка на маса, измъкната от ръцете на вещ фокусник изпод сервираните прибори. Сега Хенри стоеше в набразден от дъждовете път, който се проточваше към хоризонта, толкова отчетлив, че приличаше на нарисуван. От двете страни се простираха житни поля. По небето се гонеха буреносни облаци.
	Сред брулената от вятъра прерия седеше майка му в огромен, покрит с кадифе стол. Вятърът развяваше върху финото й лице прошарената със сребристи кичури коса. Хенри не можеше да почувства вятъра, нито да помирише пръстта — за него това, както и да докосва предметите или хората, беше невъзможно, докато се разхождаше в сънищата. Бащата на Хенри стоеше зад съпругата си, поставил една ръка върху рамото й, сякаш я пазеше да не отлети надалеч. Лицето му беше строго и изразяваше неодобрение.
	— Свети Варнава* ми каза истината — рече майка му с широко отворени очи. — Било е от витамините. Витамините са ти го причинили. Не биваше изобщо да ги взимам. — Майка му се разплака. — О, защо ме остави, птиченце?
	[* Християнски светия, апостол и мъченик, основател на Кипърската църква. Умира мъченически през 61 г. сл.Хр. в Саламин, Кипър, историята му е спомената в Библията, в „Деяния на светите апостоли“, както и в „Послание на светия апостол Павла до колосяни“. — Б.пр.]
	— Моля те, маман, не плачи — заумолява я Хенри, сърцето му се сви. Дори в съня си човек не можеше да е сигурен.
	— Каква е тази гнусотия? — прогърмя гласът на баща му. В едната си ръка държеше писмо, което стана толкова голямо, че закри слънцето. Сърцето на Хенри щеше да изхвръкне от гърдите му.
	— Било е от витамините — повтори майка му и протегна ръцете си с окървавени китки. — Съжалявам. Съжалявам.
	— Престани. Моля те — рече Хенри. Затвори очи и се опита да овладее изплъзващия му се сън. Защо можеше да променя чуждите сънища, но никога не можеше да го направи със своите?
	— Луис! Луис, къде си?
	Вятърът издуха земя от пътя, а в земята Хенри различи неясни фигури, прозирни като ирландска дантела върху огрян от слънцето прозорец. Водеше ги мъжът, когото беше видял на таро картите — слабият мъж с висока черна шапка. Хенри тръгна към тях, но пред него се стрелна гарван с огромни плющящи пера, сякаш го гонеше от това място, далеч от пръстта и онова, което шаваше в нея.
	И докато тичаше след птицата, Хенри навлезе навътре в житното поле.


	В съня клепачите на Лин потрепнаха и се отвориха към вихрушка от бледорозови венчелистчета, които падаха около нея. Седеше в черешова градина посред цъфтежа на дърветата. Мястото нищо не говореше на Лин, затова тя заключи, че може би е било важно за бабата на Лий Фан. Често, когато общуваше с мъртвите, те се връщаха към място, което са обичали приживе — или място, където се е случила някаква беда, за да могат те да поправят бедата.
	Преди да заспи Лин се бе помолила и хвърлила монета в знак на уважение. Поставила беше пръстена на госпожа Лин на показалеца на дясната си ръка. Сега тя повика госпожа Лин с възможно най-голямо смирение и зачака. Лин не знаеше дали има силата да кара духовете на мъртвите да се появяват в сънищата. Не оставаха дълго — обикновено достатъчно, за да отговорят на поставения им въпрос, миг по-късно вече ги нямаше, върнали се бяха към мястото, където енергията им се беше разпръснала.
	Друг човек би гледал на дарбата да бродиш сред сънищата и да говориш с мъртвите като на духовен дар. Лин не бе така сантиментална. За нея това беше научна загадка, велико „Еврика!“, което чакаше да бъде изследвано, проучено и описано академично. Посещението от мъртвите беше ли само една илюзия? Откъде идваха мъртвите? Къде отиваше тяхната енергия? Какво представляваше тяхната енергия? Дали съществуването на призраци означаваше, че вселените са повече от една и че сънищата са началото на пътя между тях? При всяко бродене из сънищата Лин търсеше указания.
	Не след дълго бабата на Лий Фан се появи. Едва различима, лъчиста аура трептеше около фигурата й. По нея Лин разпознаваше мъртвите. Тя обръщаше внимание на златистото сияние, правеше си мислено бележки, както би постъпил един учен: аурата на госпожа Лин по-силна ли е? По-ярка? Трепти ли, притежава ли други цветове? Като постоянна обвивка ли е или като трептене на вълни? Дали нейната поява предхождаше всяко събитие?
	— Защо нарушаваш покоя ми? — попита госпожа Лин и рязко върна Лин към задачата й.
	— Лельо, дойдох по молба на внучката ти Лий Фан. Не може да открие синята рокля, която са й ушили в Шанхай, и се чудеше дали можеш да й помогнеш да я намери. Страхува се да не обиди чичо си и леля си и би искала…
	— Страхува се да не обиди, как не! — прекъсна я остро госпожа Лин. — Кажи на моята внучка, че не бива да ме привиква за подобни незначителни грижи и че щом тя не може да си пази вещите, не знам защо очаква аз да го правя вместо нея от гроба.
	Лин потисна усмивка.
	— Да, лельо. Ще й предам.
	— Тя е глупаво момиче, което… — госпожа Лин рязко замълча, изражението й от гневно се промени на уплашено. — Не е безопасно — прошепна тя и от думите й пулсът на Лин се ускори.
	— Какво имаш предвид, лельо? — попита момичето. Вече губеше връзка с бабата на Лий Фан, която започна да избледнява.
	Невидимият механизъм на пейзажа на съня се раздвижи и Лин усети как пада. Приземи се на черен път, който изглежда се точеше докрай света. Отляво се диплеха като море откоси зряло жито, позлатено от изпепеляващото слънце. От дясната й страна се простираше дълга, обгърната от здрач част от града, потънал в дим и мъгла.
	— Ей! Ей ти там!
	В края на житната нива й махаше момче с пепеляворуса коса и стара сламена шапка. Лин не можа да проговори, така се стресна. Момчето не беше част от съня.
	И я видя.
	Той беше буден — буден и бродеше сред сънищата, също като Лин. Всичкото научно любопитство на Лин се изпари. За пръв път по време на разходка в сън тя изпита страх.
	— Ей! — извика момчето, вървеше към нея. Но Лин чуваше само думите на бабата на Лий Фан: Не е безопасно.
	Тя се обърна и с всички сили хукна към града.
	— Почакай! — извика Хенри, но момичето беше бързо. Потъна в мъглата на града. Друг бродник сред сънищата! Хенри досега не беше попадал на човек, умеещ да прави това, което той правеше. Трябваше да настигне момичето. Трябваше да поговори с нея. Може би тя щеше да му помогне някак да намери Луис. Сградите се появиха като тъмни отпечатъци от боя върху фона на грубо платно: жилищни блокове, магазини, ресторанти. Далечното скеле на надземен влак. На вятъра се вееха знамена, изпълнени с китайски йероглифи. Хенри позна мястото. Намираше се в Чайнатаун.
	Зърна момичето пред един ресторант, на горния етаж имаше балкон, който донякъде му напомни къщите по Бърбън Стрийт*. Примигваше неонова табела с надпис ЧАЙНА.
	[* Бърбън Стрийт е знаменита улица във френския квартал, Ню Орлиънс. — Б.р.]
	— Почакай! Моля те! — Хенри извика още веднъж, когато тя пак хукна да бяга, този път по уличка, обвита в мъгла.
	От другия край на уличката, мъглата се поразсея. Хенри зави, опита да се ориентира. Различаваше само очертанията на разнебитените сгради, които се криеха в мъглата. Не виждаше другата бродница в съня, нито пък виждаше Луис.
	Беше толкова ядосан, че искаше да удари нещо.
	— Луис! — извика той. — Къде си?
	— Какво правиш?
	Беше момичето, тя му крещеше. Толкова близо се намираше до нея, че видя зелените й очи. Изглеждаше едновременно ядосана и уплашена.
	— Махай се от съня ми! Не те искам тук!
	— Твоят сън ли? Я почакай — Хенри тръгна към момичето и тя тромаво отстъпи. Хенри я улови инстинктивно за ръката, за да не падне, и беше изненадан, че я докосна. Електрически искри затанцуваха по кожата и на двама им. С лек вик, той отдръпна ръката си и я разтърси. Въздухът миришеше силно на озон.
	Пак-пак-пак!
	Над покривите избухнаха фойерверки, слаби проблясъци. По уличките с каменна настилка отекнаха шумове: троп-троп, тропотът на конете. Скърцането на дървени колела. Гневни викове и дрезгав смях. Шумовете на многолюдно място. Призрачни фигури също се движеха из мъглата. Все едно самият техен сън сънуваше и сега се пробуждаше. И след това Хенри дочу мелодия, едва доловима. Песента му беше толкова позната, че тялото му я разпозна преди ума — „Ривиер Руж“*, стара акадска** песен, любимата на Луис. Който и да свиреше песента, правеше го точно като Луис, джазирана, стил делта***.
	[* От фр. „Riviere rouge“ — червената река. — Б.пр.]
	[** Акадски от Акадиа или Акадиана. С наименованието „Акадия“ се означават земи, които са част от френската колониална империя Нова Франция, основно върху териториите на днешен Квебек, Канада и приморските части на щата Мейн, САЩ. Днес се използва за регионите от Северна Америка, които исторически са свързани със земите, потомците и културата на тези бивши френски колониални региони. Акадиана се нарича територията, обитавана от акадската диаспора в щата Луизиана, на чиято територия е и Ню Орлиънс. — Б.пр.]
	[*** Делта блус е един от най-ранните стилове блус, възникнал по делтата на река Мисисипи, където именно е разположен и град Ню Орлиънс. — Б.пр.]
	— Луис — прошепна Хенри. Завъртя се, търсеше откъде идва музиката. Изглежда се чуваше иззад фасадата на стара сграда от варовик, на която пишеше „МАГАЗИН ЗА ДРЕХИ НА ДЕВЛИН“.
	— Луис! — извика Хенри и хукна към сградата.
	— Почакай! — извика стреснато момичето.
	Женски писък разсече съня:
	— Убийство! Убийство! О, убийство!
	Нещо се движеше сред мъглата и приближаваше.
	Заби камбана на църква, ударите отекваха все по-силно. Изведнъж далечните покриви на Чайнатаун, импресионистичните улици на стария град, варовиковата сграда — всичко това се смачка, сякаш бяха хвърлили съня в огъня.
	— Не! Още не! — извика Хенри, но беше твърде късно. Последното, което видя, бяха яркозелените очи на момичето-бродница сред сънищата, и после се събуди от иззвъняването на будилника, който падна от перваза на прозореца и се приземи с трясък на пода. На масичката метрономът отмерваше времето. Часовникът му показваше четири часа без една минута. Беше прекарал в съня петнайсет минути.
	— Майчице, Хенри! — Тета се втурна в стаята му с вдигната над късите й, тъмни кичури маска и спря будилника.
	— С-съжалявам, Тета.
	Тя въздъхна и спря метронома.
	— Пак ли го търси?
	— Тета, открих го.
	— Наистина ли? О, Хен! — Тета зави треперещия Хенри с одеяло и си придърпа стол близо до него. — Давай. Кажи всичко.
	Хенри й разказа как е чул цигулката на Луис.
	— Може би и той се е опитвал да ме открие.
	— Това е страхотна новина, Хен. — Тя прозвуча разтревожено. — Можеш ли вече да се движиш?
	Приблизително пет минути след всяко бродене из сънищата Хенри оставаше парализиран, сякаш тялото му все още беше в другия свят. С усилие, вдигна леко ръката си, примигна, докато раздвижваше мускулите си, за да живнат.
	— Виждаш ли? Като нов съм.
	— Знаеш, че се плаша, когато правиш така. Ами ако някой път не успееш да се раздвижиш? Ако не можеш да се върнеш?
	— Не се притеснявай, скъпа. Аз не прекалявам.
	— Само по една нощ на седмица — напомни му Тета. — Само за по час.
	— Да, госпожо — с южняшки акцент рече Хенри. — Дори не съм ти разказал най-странната част: не само аз бродех из сънищата тази нощ.
	— Има още някой като теб ли?
	— Има! Момиче. Появи се точно когато чух песента. Може би тя знае нещо за Луис. Може би ще ми помогне да го открия, Тета.
	— Добре, научи ли нещо от нея? Някакво име?
	— Не — тъжно каза Хенри. — Но това е първият път, когато имам някакъв късмет.
	— Най-добре да поспим, утре ще сме като парцали на репетицията.
	Хенри извъртя очи.
	— Флоренц Зигфелд представя Фокус-бокус-препаратус! Съвсем нов спектакъл за Ясновидци. Изпълнен е с магия и мистицизъм, изразени чрез песен и танц!
	— Значи е долнопробно. Ще го подобрим. Това представление ще ни изстреля на върха, хлапе.
	— Ще изстреля теб на върха, искаш да кажеш. Ти си тази, която Фло гласи за звезда.
	— Ние сме отбор. Щом вземаш единия, получаваш и другия.
	— Кое е най-доброто ми момиче? — попита Хенри.
	— Аз. И не го забравяй.
	Тета въздъхна дълго и се пъхна под одеялото до най-добрия си приятел, положи глава на гърдите му. Лъскавата й коса, оформена на каре, все още миришеше на цигарен дим.
	— Може би всички полудяваме.
	— Може би. — Хенри целуна Тета по темето, а тя прехвърли ръка през корема му.
	— Хен?
	— Да, скъпа?
	— Може ли да спя с теб в твоето легло?
	— Ако ме вкараш в него.
	Тета помогна на Хенри да се изправи и да стигне до стаята си, където двамата заспаха един до друг, преплели ръце като две половини на едно цяло.


>>	Червена рокля

	В съня си Джордж Хуанг стоеше под скритото зад мъгла слънце на провеждащо се късно следобед тържество. Носеше млечнобял костюм и копринена риза на райета с шикозни френски маншети, каквито беше зяпал по витрините на магазините, в които не посрещаха радушно хора като него. Отчетливите, бързи ритми на джазовия оркестър отекваха в съня му. Горе на хълма се извисяваше и ширеше огромна бяла къща, хвърляща добре очертани сенки върху поляната, която беше по лятному зелена.
	Джордж се усмихна, изпълнен с възторг. Прекрасният му сън! Някак беше успял да се върне в него.
	Мъжете тържествено кимаха на Джордж, когато минаваха покрай него. Тук беше важен човек. Почитан, фотографите го снимаха за вестниците. Докато се усмихваше и позираше, Джордж видя момчетата, които го бяха тормозили, и клиентите, които го бяха разкарвали като носач насам-натам, сякаш едва ли е човешко същество, той, който се присвиваше от другата страна на високата островърха ограда и наблюдаваше завистливо. Джордж вдигна чашата си с шампанско. Как ви се струвам сега? — помисли си той.
	— Джордж! Насам! Ей!
	Няколко красиви момичета му помахаха, преди да свалят чорапите си и да скочат във фонтана от шампанско, където се заплискаха през смях. Джордж отметна глава и се разсмя. О, това беше най-хубавият сън в света! Не искаше изобщо да се събужда.
	На ръба на поляната, Лий Фан носеше червен чеонгсам*, а вятърът развяваше косата й пред поаленелите й страни.
	[* Традиционна дълга и права китайска рокля, с вталена кройка. — Б.пр.]
	— Сънувай с мен… — прошепна тя. Обърна се и влезе във високата бяла къща.
	Шепотът разпали нов огън в Джордж. Нищо друго и никоя друга не беше желал с такова отчаяние. Предците му заблещукаха някъде по границите на тържеството като избледняващи образи върху снимка. Някои от тях изглежда протягаха ръце, като че искаха да го уловят, като че искаха да му кажат нещо важно, но Джордж не искаше да изпуска своя сън. Затова тръгна бързо напред, загърби ги и се отдалечи. Претича бързо покрай фонтана, където мокрите момичета го изгледаха с жадни очи. Гласовете им се виеха в прелъстителен, шептящ хор:
	— Сънувай с нас, сънувай с нас, нас, сънят те иска, иска те, иска да сънуваш, да сънуваш, да сънуваш с нас.
	Лий Фан стоеше в потъналото в здрач преддверие на къщата с червената си рокля. Помаха му, а зад нея мракът се освети като киноекран. На този екран се прожектираше филм, в който двамата танцуваха прилепени, свиреше оркестър, а момиче напяваше:
	— За мен се събуди, красавице спяща, чакат те капки роса и звездна светлина…
	На екрана Лий Фан извърна лице към Джордж за целувка и сърцето му трепна. Но точно преди самата целувка всичко отново потъна в мрак, като автомат, който е спрял на най-интересното, за да ви накара да му пускате монети. На прага Лий Фан изби пръст, привика Джордж, вървейки гърбом, и мракът я погълна. Всичко, което Джордж искаше, го чакаше в мрака, затова и той влезе в него.
	Над него таванът примигваше с нежна фосфоресцираща светлина. Но го изненада хладината, от която го побиха тръпки. Имаше и някакви шумове — някакво ръмжене и драскане, които го накараха да поспре. Погледна назад през отворената врата към снопа слънчева светлина, която беше загърбил, после продължи устремено, запътил се все по-надълбоко в мрака.
	— Лий Фан? — извика той.
	Никакъв отговор.
	Сенките преминаха през ръцете на Джордж и той вдигна поглед към просветващия таван.
	Не, таванът не просветваше.
	Движеше се.
	Ниското ръмжене, което беше чул, се беше засилило до смразяващ костите хор, а в ума на Джордж имаше само една мисъл: „Събуди се ВЕДНАГА.“ Хукна обратно към неясния кръг от дневна светлина. Там, където всичко беше прекрасно. Но щом приближеше, слънчевата светлина се отдалечаваше.
	Накрая Джордж се освободи и препъвайки се, излетя на поляната. Тревата беше станала остра, увиваше се около глезените му. Кръв течеше от фонтана, който преди разливаше шампанско. Полуоблечените момичета пиеха с шепи от течността, а щом отвориха изгнилите си устни, се разкриха острите им като бръсначи зъби.
	— Още! — закрещяха те. — Още!
	— Обещай… — настоя сънят.
	„Събуди се. Събуди се събуди се събуди се“, шепнеше Джордж на себе си. Затвори очи, но нямаше значение; сънят навлизаше все по-дълбоко в ума му, докато главата му не се напълни с най-отвратителни образи: демони, които ядяха вътрешностите му, разкъсваха врата му със зъбите си. Не издържаше и секунда повече.
	— Обещавам — извика той и отново отвори очи.
	Усети остро, болезнено пронизване, после леден студ се разпростря в него. Далеч някъде Лий Фан му помаха. Не можеше да я достигне. Никога не би могъл да я достигне.
	Устните му се отвориха за един сетен вик за помощ.
	Който така и не произнесе.


>	Ден седми

>>	Утринна зора

	Унилата сива утринна светлина раздаваше оскъдна порция зимно слънце на имигрантските квартали в Лоуър Ийст Сайд*1 на Манхатън. Търговци вдигаха щорите на прозорците си за поредния ден на търговия. Шивачи, които се бяха спасили от погромите в границата на Линията на уседналост*2 подготвяха своите шевни машини, докато от стъргалата в мазетата на ръководените от китайци перални за бельо се издигаше пара. По витрините на италианските пекарни излагаха златисти хлябове; уханието на маята изпълваше зимния въздух, смесваше се с вкусната нотка на чоу фан*3, със солената саламура от каците с туршия, с канелената сладост на ругелах*4, истинско гърне, в което се смесваха уханията. Вятърът се носеше над синагоги, църкви, храмове, и се промъкваше из зигзазите на металните стълби за евакуация при пожар и ги караше да дрънчат, но дрънченето не можеше да надвие шумотевицата и скърцането на железницата по 3-то авеню и по Бауъри Стрийт, извисяващата се разделителна линия между долната източна част и останалата част от град Ню Йорк.
	[*1 Разположен на хълм от остров Манхатън, квартал Лоуър Ийст Сайд се превръща с времето в квартала, в който най-напред се установяват новопристигналите имигранти. В него са се намирали евтините и — в миналото — безкрайно мизерни жилища, в които са се настанявали новопристигналите преселници. Първоначално това са ирландците през 40-те години на XIX век, след това идват германците, следвани от италианците и китайците, а през 80-те години на същия век в този квартал се заселват евреи от източноевропейските страни, които оставят незаличим отпечатък. И до днес това е мястото в Ню Йорк, където има най-голямо етническо разнообразие. — Б.пр.]
	[*2 Линията на уседналост е граница, включваща територии от Руската империя, в които било разрешено постоянното пребиваване на евреи. Създадена е през 1791 от Екатерина Велика и във времето променя обхвата си, като обхваща територии от днешна Полша, Беларус, Украйна, Молдова и Русия. Премахната е през 1917 година. В периодите 1880–1883 и 1903–1906 в тази зона, както и в населените с евреи квартали из някои други градове на територията на Руската империя, са извършени изключително жестоки и кървави погроми върху еврейското население. Заради тези погроми и тежките условия на живот, много евреи се преселват в Северна Америка. — Б.пр.]
	[*3 Традиционно китайско ястие от областта Кантон, което се приготвя от запържен ориз с месо и зеленчуци. — Б.пр.]
	[*4 Еврейски сладкиш, подобен на кифлички с шоколад. — Б.пр.]
	От леглото си Лин погледна навън към сивите като вълна облаци, които заплашваха да закрият окаяното слънце над Чайнатаун, и изръмжа ниско с презрение, сякаш зимното слънце беше решило лично да я обиди. Свирепи спазми се надигнаха и запъплиха по нервните окончания в краката й. Лин прехапа устни, за да удържи на болката, когато гласът на майка й се разнесе от другата страна на вратата:
	— Ставай и сияй, Лин!
	Покритото с лунички и намръщено лице на майка й се показа на вратата.
	— Ти дори не си облечена, момичето ми. Какво има? Добре ли се чувстваш?
	— Добре съм, майко — успя да отговори Лин.
	— Хайде, нека ти помогна.
	— Мога и сама — Лин се опита да скрие както болката, така и раздразнението си.
	Майка й се помота на прага.
	— Снощи ти подготвих фуста и рокля. И вълнени чорапи, навън е ужасен студ.
	Лин погледна към края на леглото. Майка й беше избрала роклята с цвят на праскова, която Лин мразеше. Този цвят й придаваше вид на печална плодова салата.
	— Благодаря, мамо.
	— Добре — отстъпи най-накрая майка й, — не се размотавай. После не искам да чувам и дума, че закуската била изстинала.
	Чак когато вратата се затвори, Лин изпусна стенанието, което задържаше, докато сковаността отпускаше хватката си около краката й. Полежа още миг в леглото, размишлявайки върху странната разходка из сънищата през изминалата нощ. Никога не беше срещала човек, който да може да прави това, което тя правеше, а и точно това й харесваше — че няма други. Среднощните й бродения бяха лични. Свещени. Но онази искра…
	Лин седна. С въздишка посегна към металните шини, подпрени до нощното й шкафче, и ги нагласи върху безполезните мускули на прасците си, закопча кожените им каишки точно под и над коленете си. С двете си ръце прехвърли поставените си в скоби крака през ръба на леглото, грабна патериците си и сковано се затътри към гардероба, измъкна тъмносиня рокля, която не я караше да се чувства, сякаш е ястие от маса на летен излет. Завърза връзките на черните си ортопедични обувки. Лин се огледа за последен път в огледалото. Видя само метал, закопчалки и грозни черни обувки.
	— Лин! — разнесе се отново гласът на майка й.
	— Идвам, мамо!
	Примижа към отражението си, докато не се превърна в синя мъглявина.
	В трапезарията радиото предаваше неделната програма от химни, а майка й наливаше чай в чаши от фин китайски порцелан. Лин зае тихо мястото си на масата до баща си и огледа трапезата пред себе си: пържени яйца, бекон, юфка със свинска сланина, дребни кнедли*, каша и препечени филийки. Яйцата, знаеше тя, щяха да са леко слизести — всъщност баща й беше готвачът, а не майка й — кашата не подлежеше на обсъждане, затова избра препечена филийка.
	[* Малка питка с формата на полумесец, изпечена с плънка от месо, зеленчуци или плодове. — Б.пр.]
	— Нали няма да ядеш само това? — цъкна с език майка й.
	Баща й постави една кнедла в чинията на Лин. Лин се намръщи.
	— Трябва да си пазиш силите, момичето ми — каза майка й.
	— Майка ти е права — съгласи се автоматично баща й.
	Лин се обърна към прачичо си. Той беше най-възрастният, неговата дума бе последна.
	— Ако иска да яде, ще яде — усмихна й се той и заради думите му на Лин й се прищя да го прегърне.
	— Поне пийни малко чай — постави димяща чаша до чинията на Лин майка й. Наля чай и на баща й и постави успокояващо ръка на рамото му. Господин Чан се усмихна на съпругата си. Двайсет години по-рано, когато и двамата били новодошли имигранти — баща й от Китай, а майка й от Ирландия — родителите й се бяха срещнали на църковно събрание. Шест месеца по-късно се оженили, а понякога все още се гледаха като смутени, влюбени хлапета на първия си танц. На Лин това поведение й се струваше безкрайно смущаващо, затова извърна глава и погледна към вестника, сгънат до чинията на баща си. Заглавието на една статия гласеше ДЖЕЙК МАРЛОУ ОБЯВЯВА ИЗЛОЖЕНИЕТО „БЪДЕЩЕТО НА АМЕРИКА“.
	— Четенето е по-лесно така — каза баща й. Подаде й с усмивка вестника.
	— Благодаря, баба.
	— Чети, докато се храниш — помоли я майка й, — или ще закъснееш за литургия.
	Лин гризна крайче от препечената си филийка, докато преглеждаше статията:
C>
	Джейк Марлоу полага първа копка в Куинс, Ню Йорк, за своето изложение „Бъдещето на Америка“. Отбелязвайки „Дръзновената нова епоха за изключителния американец“ изложението ще покаже най-добрите, най-интелигентните, най-представителните постижения и успехи на Америка в областта на науката, селското стопанство, математиката, евгениката/роботиката, авиацията и медицината.
C$
	— Предполагам, че ще искаш да отидеш — просветнаха очите на баща й.
	Лин знаеше, че това е само предположение. Животът в ресторанта не им оставяше никакво време. Да я заведат до Куинс за церемонията по откриването за родителите й щеше да означава изгубено безценно време.*
	[* Научно схващане и движение, което се стреми към подобряване на човешките наследствени белези чрез различни форми на подбор. — Б.пр.]
	— Може ли, баба?
	— Ще видим какво можем да направим.
	Лин се поусмихна. Ново, по-дребно заглавие привлече вниманието й и намръщване замени усмивката й.
C>
#	МИСТЕРИОЗНА СЪННА БОЛЕСТ ОЗАДАЧАВА ЗДРАВНИТЕ СЛУЖИТЕЛИ
	Сънната болест, която тормози жителите на Чайнатаун, взима жертви и в други квартали на град Ню Йорк. Било е съобщено за четири нови случая в Лоуър Ийст Сайд, документиран е и случай в далечния северен край на 14-а улица. Здравните работници, които си спомнят много добре опустошението от пандемията от испански грип през 1918-а, уверяват обществеността, че проучват щателно случаите и ще осигурят безопасността на всички нюйоркчани.
C$
	— Чух, че имало нов случай на Мълбъри, италианско момиче. И вероятно още един на Хестър Стрийт — съобщи чичо Еди. — Знаете, че я наричат китайската сънна болест.
	Бащата на Лин продължи да пие кафето си, но по движенията на челюстта му тя разбра, че е чул името на болестта.
	— Но сънната болест я има не само в Чайнатаун — госпожа Чан избърса розовите си, покрити с лунички ръце в престилката.
	— Достатъчно е само някой да каже, че е започнала оттук, за да ни обвиняват. Дочух, че е възможно градът да забрани тържествата по случай нашата Нова година — каза чичо Еди.
	— Може ли наистина, баба? — разтревожи се Лин. До началото на годината на заека оставаха само няколко седмици.
	— Не се притеснявай. Дружеството ще направи така, че тържествата да протекат, както са планирани — успокои я баща й.
	— Ако не спрат болестта веднага, няма да стане — въздъхна чичо Еди. — В търговията има спад. Туристите оредяват с всеки изминал ден.
	— Всичко ще е наред — каза господин Чан.
	Чичо Еди поклати глава и се обърна към Лин:
	— Такъв е баща ти. Вечен оптимист.
	— И какво лошо има в това? — с упрек попита госпожа Чан.
	— Ако вярваш, че ще има, ще има — каза господин Чан. — Ако не…
	— Няма да има — довърши Лин. Потисна болката от нов спазъм, обхванал крака й.
	— Лин! Добре ли си?
	— Да, мамо — успя да каже тя.
	— Може би не трябва да ходиш на литургия тази сутрин.
	— Добре съм — увери я Лин. Не че толкова й се ходеше на църква, колкото отчаяно искаше да излезе от къщи. Ако решеше, че спазмите не се подобряват, майка й щеше да я накара да лежи. Лин се чувстваше много виновна, задето не поема своята част от работата в ресторанта, а неделя беше най-натовареният ден през седмицата в „Чайната“.
	Майка й въздъхна.
	— Добре, упорито мое момиче. Не мога да се боря с теб за всичко. Облечи си палтото.
	Църковните камбани запяха химна за неделната сутрешна литургия в града, когато Лин и родителите й минаха покрай продавачите с колички, зарзаватчиите и продавачите на риба, които се подготвяха за търговията през деня. Някой и друг автомобил надуваше клаксона, докато вървеше нагоре по тясната улица, промушваше се между хората, облечени в най-хубавите си неделни дрехи, и другите, облечени за работа. Докато вървяха, майката на Лин кимаше, усмихваше се и си говореше със съседите, които извъртаха очи при гледката на скобите на Лин, сякаш тя съществуваше само от кръста нагоре, сякаш щяха да пипнат лошия късмет на болестта й, само като я гледат. Лин се усмихваше насила и се преструваше на заинтересувана от онова, което се говореше, докато си мислеше Само да бях заспала. Само ако сънувах. Всички се умълчаха, когато подминаха жилищен блок с надпис на предната врата: ЗДРАВЕН ОТДЕЛ НА ГРАД НЮ ЙОРК. СГРАДАТА Е ПОСТАВЕНА ПОД КАРАНТИНА. СЪННА БОЛЕСТ: НЕ ВЛИЗАЙТЕ.
	Атмосферата по улиците на Чайнатаун беше нажежена, мирис на желязо преди бурята.
	Вратите на поставената под карантина сграда се отвориха. С маски на лицата, членовете на Китайското доброволческо сдружение изнесоха заразените завивки в близката уличка, където ги чакаше мъж с кофи за вода. Запалиха бельото и завивките. Всички спряха и наблюдаваха как горят. Вятърът донесе сажди към очите на Лин. Тя извърна глава от пламъците и замърсения въздух и за секунда зърна Джордж, тебеширенобял, без палто, стоеше пред тълпата на края на Кълъмбъс парк*. Лин разтри насълзените си очи, а когато отново ги отвори, Джордж никъде не се виждаше.
	[* Обществен парк, кръстен на Христофор Колумб. Намира се в Китайския квартал (Чайнатаун), Манхатън, Ню Йорк. Построен е върху най-опасното гето от имигранти, съществувало през XIX век в Ню Йорк. Известен е бил още като: „Паркът на Мълбъри Бенд“, „Паркът на Файв Пойнтс“ и „Парк Парадайз“. — Б.пр.]
	— Ужасно е, нали? — Лий Фан стоеше до Лин, застанала с едното рамо напред. Наблюдаваха как мъжете с маски гасят огъня в кофите за вода.
	— Да — съгласи се Лин и потисна кашлицата, причинена от задимения въздух.
	Лий Фан се усмихна на майка й.
	— Аз ще отведа Лин до църквата, госпожо Чан. Двете с нея имаме много да си говорим!
	Госпожа Чан се усмихна.
	— Добре, много си мила, Лий Фан. Имаш добра душа.
	Оставяш ме със Сатаната! Искаше да извика след майка си Лин.
	Лий Фан почака, докато майката на Лин се отдалечи на няколко стъпки. Огледа се, за да се увери, че никой не подслушва.
	— Говори ли с баба ми?
	Лий Фан може и да се наричаше Лулу и да носеше рокля на флаперка, но Лин си знаеше, че дълбоко в себе си тя вярваше в същите суеверия и същите страхове да не обиди предците, като онези, които я заобикалят. Ставаше дума за нишка, която ги обвързваше в едно всички тях. Завързваше ги здраво.
	Лин кимна, лицето на Лий Фан светна.
	— И какво каза тя? Знае ли какво се е случило с моята рокля? Или има нещо друго, което да ми каже? Спомена ли Том Кий или дата за сватба? Даде ли ми някакъв съвет?
	— Да — каза Лин. Реши да накара „Лулу“ да се потруди за отговора.
	— Е? Какво каза? — настоятелно попита Лий.
	Лин можеше да й отговори с: „Обръсни си главата и заживей като монахиня. Дай ми синята си рокля. Всяка сутрин призори трябва да оставяш три цели ореха върху ленена кърпа за катериците от Кълъмбъс парк.“
	— Каза, че си глупаво момиче и трябва да спреш да я обезпокояваш — отвърна Лин.
	За частица от секундата Лий Фан онемя от изненада. Но след това стисна устни и сякаш изплю думите:
	— Лъжкиня такава! Баба ми никога не би казала подобно нещо. Обзалагам се, че не можеш да бродиш из сънищата. Ти си една жалка, малка глупачка, която се опитва да привлече вниманието. Искам си обратно двата долара!
	— Сключихме сделка. Ще се отметнеш от думата си ли?
	— Как да съм сигурна, че наистина си говорила с баба ми? Няма доказателство? Ти дори не си чиста китайка — сърдито занарежда Лий Фан. — Защо ще им е на предците ни да говорят с теб?
	Неколцина от приятелите на Лий Фан се бяха приближили, за да гледат зрелището. Нямаше съмнение, че с дни ще си шепнат за случващото се. Страните на Лин поаленяха.
	— Като си помисля, че те съжалявах заради онова, което ти се случи. — Лий Фан бързо погледна към обхванатите от скоби крака на Лин. Вече всички момичета зяпаха, шушнеха и се пулеха, а Лин искаше само да се обърне и да се прибере у дома, да заспи и да сънува сън, в който би могла да направи каквото си поиска, където дори би могла да тича надалеч.
	Покрай тях мина линейка с виеща сирена. Улицата завря от притеснени предположения. Миг по-късно Грейси Люн припряно дойде при момичетата, извика Лий Фан по име.
	— Какво има? Какво е станало? — попита Лий Фан.
	Грейси беше останала без дъх, а очите й плуваха в сълзи.
	— Чу ли? Чу ли?
	— Какво да съм чула? — отчаяно попита Лий Фан.
	— О, толкова е ужасно — проплака Грейси.
	— Честно, Грейси Люн, ако не ми кажеш веднага…
	— Джордж Хуанг!
	— Какво за Джордж! — намеси се Лин.
	Грейси изглежда едва сега осъзна присъствието на Лин.
	— Майка му отишла да го събуди тази сутрин и не успяла. Мъчела ли се, мъчела. Довели доктор Хсу — Грейси пое дълбоко въздух. — Мислят, че Джордж е болен от сънната болест.
	Шумът на улицата стигна до кресчендо. Новината бързо преминаваше от човек на човек, заразна мълва.
	Лин онемя от стъписване. Но аз току-що го видях.
	— Лин! Лин! — изведнъж до нея се появи майка й и закрилнически обгърна раменете на дъщеря си, сякаш искаше да я пази завинаги. За момент на Лин й се прииска да я отблъсне. Остави майка си да я прегръща здраво, но очите й обхождаха трескаво Пел Стрийт. Да, слънцето беше силно. Да, в очите й имаше сажди. Но тя би могла да се закълне, че за няколко секунди именно Джордж стоеше в края на тълпата под зимното слънце, тялото му — обкръжено от сияние като при мъртвите, отваряше и затваряше уста, сякаш викаше без глас.


>>	Ние създаваме късмета си

	Доктор Уилям Фицджералд влезе в Музея на американския фолклор, суеверията и окултното и тръгна бързо към библиотеката. На минаване покрай изложбените помещения помощникът му, Джерико Джоунс, го извика, но Уил не спря, принуди Джерико да го настигне.
	— Някакъв клуб от Лонг Айлънд „Божествена духовност“, ви моли да изнесете беседа в неговата зала след две седмици. А и Дамският клуб за призрачна неделна вечер също моли за вашето присъствие.
	— Не и не — отсече Уил.
	— Получихте молба и да забавлявате малкия Теди Сандерсън на тържеството за десетия му рожден ден в Бруклин.
	Уил спря рязко, присвил очи зад очилата си.
	— Детско тържество ли? Аз съм музеен уредник, за бога, не съм цирков клоун.
	Джерико сви рамене.
	— Предлагат пет долара.
	— Кажи им, че отказвам.
	— Разбира се. О, обади се и госпожица Уолкър. Каза да ви предам, че ще дойде да ви вземе утре точно в два и да не закъснявате. Каза, цитирам: Предайте на доктор Фицджералд, че ще вземем моята кола, защото отказвам да пътувам в онзи негов дребен и опасен за живота „Форд Модел Т“*.
	[* Модел на автомобилната компания Форд Мотор Къмпани, произвеждан от 1908 до 1927 година, който се счита за първия автомобил, достъпен за средната класа. — Б.пр.]
	Лицето на Уил остана непроницаемо.
	— Благодаря. Друго?
	Джерико трепна.
	— Групата ви очаква беседата си в библиотеката. „Мистични медиуми за мир между мъртвите и живите“?
	Раменете на Уил провиснаха. Въздъхна протяжно.
	— Вече е официално. Аз съм цирков клоун.
	Джерико продължи да го съпровожда, а Уил влезе решително в библиотеката, където десетина „Мистични медиуми“ седяха в спретната редица, нагласени с еднакви ленти за коса, изобразяващи символа на третото око на челото.
	Уил неопределено махна към лентата.
	— Това, ъм… за какво е?
	Жена с тюрбан, украсен с мъниста, се усмихна с вид на осведомена.
	— Усилва нашия контакт с духовния план!
	Уил хвърли пораженчески поглед към Джерико, който разпери петте си пръста — пет долара — и се оттегли към втория етаж, скрит сред лавиците с книги, докато гласът на Уил се носеше отдолу:
	— Добър ден. Аз съм Уилям Фицджералд, уредник на този музей. Да започнем, нали? Историята на Ясновидците съпровожда историята на страната ни, като се започне още от коренното население…
	Горе сред купчините книги, Джерико прошепна към Сам:
	— Не може да продължи да изнася тези беседи.
	— Ще може, ако иска да продължи да отоплява музея — отвърна Сам. — Ти пита ли го по онзи въпрос?
	— Още не съм.
	— Ей, стига де, Фреди! Нали уж беше твоя задача.
	— Ще откаже.
	— Значи се налага да го убедим — настоя Сам.
	Отдолу една дама от мистичните медиуми беше прекъснала Уил.
	— Доктор Фицджералд, ами с всички тези съобщения за Ясновидци днес не бихте ли казали, че това е доказателство, че всемогъщия Бог е избрал Америка като място на Провидението? За изключителното, както би се изрази Джейк Марлоу?
	— Предполагам, че това зависи от определението ви за изключително.
	— Имах предвид изключителното, господине! Изключителната нация, изградена върху идеали като мира, почтеността и обещанието за благоденствие.
	Уил погледна към стенописа с красивите хълмове, с железницата, кръстосваща зелена територия на страната, и с реките с техните отдавна забравени първоначални имена.
	— Бих привел довода, че всяка страна е изградена върху мечтите и насилието. И двете оставят белези. Америка със сигурност не е изключение в това отношение.
	— Думите му не ми прозвучаха много патриотично — измърмори една от жените към своята съседка по място.
	— Доктор Фицджералд, какво мислите за радиопредаването на вашата племенница? — попита един мъж и всички се разшептяха развълнувано. — От самото начало ли знаехте, че е Ясновидка? Как точно беше използвана дарбата й, за да бъде заловен Пентаграмния убиец?
	— Да, разкажете ни за Пентаграмния убиец! — заумоляваха мистичните медиуми.
	— Опасявам се, че за днес приключихме — отсече Уил и излезе.
	— Ох — рече Сам. — Пак ли!
	— Върви! — изсъска Джерико и буквално избута Сам пред себе си по извитото стълбище.
	— Мислех, че беседата е един час — завъзразява облечен в туид господин. — Платили сме за един час!
	— Внимавай, приятел — предупреди Сам. — Нали не искаш да разплачеш горко третото си око. Чуйте ме, какво ще кажете, приятели, за изключителната възможност да надникнете в дневника на Либърти Ан Ратбоун, прословутата Ясновидка и сестра на великия Корнелиус Ратбоун, а? Моля, бъдете така любезни да ме придружите до помещенията с експозициите. Насам, моля.
	Докато Сам провеждаше обиколката, Джерико влезе в кабинета на Уил. Уил стоеше с лице към високите прозорци и се взираше в обгърнатата от зимна атмосфера улица.
	Джерико се прокашля.
	— Уил, платили са ни предварително.
	— Знам. — Уил улови носа си високо на костта. — Нека получат безплатна обиколка или нещо такова.
	— Сам точно с това се занимава.
	— Задължен съм и на двама ви. — Уил се обърна към Джерико. — Намери ли статиите, за които те помолих?
	Джерико потупа папката върху писалището на Уил.
	— Всичко от изминалата седмица по темата за свръхестествени събития, заедно с тези от днешните вестници. — Пое дълбоко дъх. — А това дойде за теб.
	Подаде на Уил плик, от чийто външен вид можеше да се съди, че е изпратен от някоя институция. Уил погледна адреса на подателя — Данъчна служба на щата Ню Йорк, с големи червени букви пишеше ПОСЛЕДНО ПРЕДУПРЕЖДЕНИЕ, и го остави настрана.
	— Ами благодаря, Джерико. Добре, да видим какво имаме днес…
	Уил се настани зад писалището, избърса очилата си, за да ги почисти, отново ги окачи на ушите си и се потопи в събраните изрезки. От купчината подбра четири, които привлякоха вниманието му. След това прегледа набързо заглавията от деня, прехвърли страниците, докато не попадна на снимка на Ийви, усмихваща се изпод модерната си шапка.
C>
#	ГАДАТЕЛКАТА НА ВЛЮБЕНИТЕ ОРГАНИЗИРА БУРНО ПАРТИ В ХОТЕЛ „ГРАНТ“
	Нищо не може да бъде по-„ЯСНОВИДСКО“ от нощ с Ийви О’Нийл.
@	Т.С. Уудхаус
C$
	— Хубава снимка — каза застаналият наблизо Джерико.
	Уил закова погледа си в него.
	— Никой ли не ти е казвал, че е проява на лошо възпитание да четеш иззад нечие рамо?
	По лицето на Джерико не се появи никаква реакция.
	— Никой ли не ти е казвал, че е проява на лошо възпитание да бъдеш груб?
	— Съжалявам — извини се с омекнал тон Уил. — Съжалявам, Джерико.
	— Всичко е наред. — Джерико потупа изрезките, които Уил беше отделил. — Защо тези?
	— Всички са за случаи в северната част на щата, с радиус от около сто и петдесет километра един от друг.
	— Бретрън не е твърде далеч от тази пътека — отбеляза Джерико.
	— Ммм.
	— Онази вечер, когато ти…, когато ме застреляха и ти се наложи да използваш наведнъж толкова голямо количество серум, моето поведение беше ли…, имам предвид…
	Какво му ставаше, Боже? Едва изговаряше думите.
	— Изплаших ли Ийви?
	— Моля?
	— Ийви. Тя изплаши ли се, като ме е видяла такъв, с всичките тези туби и механизми вътре, като е разбрала какъв съм?
	— Случилото се с теб не беше единственото необичайно събитие, което преживя през изминалите месеци. Поведението й не показа, че е било най-лошото.
	Джерико кимна, бавно издиша. Може би в крайна сметка имаше надежда.
	— Най-лошото какво? — попита Сам на влизане през вратата на кабинета на Уил.
	— Нищо — веждите на Джерико се свъсиха. — Къде са мистичните медиуми?
	— Третите очи ли? Оставих ги да си поиграят с таро карти.
	— Моля? — стресна се Джерико.
	— Спокойно, Фреди. Казах им, че таро картите могат да се четат само от специални хора със специални сили. Естествено те си мислят, че са точно такива. Довери ми се: щастливи са като прасета в кал.
	— Сравнението е нелепо. Като че е възможно да се оцени щастието според състоянието на прасета — измърмори Уил и зарови из отрупаното си писалище, докато откри цигарите си.
	Какво го тормози? — нечуто произнесе Сам към Джерико. Джерико поизмъкна зловещото писмо от данъчните и Сам кимна леко, че е разбрал.
	По време на разследването на Пентаграмните убийства Музеят на американския фолклор, суеверията и окултното привличаше доста големи тълпи. Всички искаха да зърнат професора по свръхестественото, който помага на полицията да залови страховит, обсебен от окултното убиец. Но след това убийствата спряха. Бесният ритъм на Манхатън запулсира в унисон с други престъпления и скандали и отново музеят беше забравен от почти всички, с изключение на данъчните.
	Сам се прокашля.
	— Професоре, ако нямате нищо против моето скромно…
	— Съвсем сигурен съм, че ще имам — отсече Уил, без да откъсва очи от четивото си.
	Джерико изгледа Сам с поглед „Остави“, но Сам пренебрегна предупреждението.
	— Държим се на косъм. Беседа тук, група самопровъзгласили се мистици там. Двойка любопитни туристи. Не е достатъчно да ни предпази от разпродажба.
	— Винаги сме успявали да се справим.
	— Този път няма да успеем, професоре. Това е последно предупреждение. Трябва ни безотказна фабрика за пари. Кое е най-голямото събитие, случило се на града, откакто веригата Чок фул О’Нътс започна да продава печени фъстъци?
	Уил вдигна поглед слисан.
	— Чок… фул…
	— Ясновидците! Не може човек да си купи вестник, да включи радиото, нито да погледне реклама за дъвка, без да се сблъска с треската за Ясновидците. Струва ми се, че пропускаме да видим очебийната златна мина.
	— Съжалявам, Сам. Не схващам.
	— Правим изложба за Ясновидците. Печелим от треската, докато всички са трескави. Да му се не види, половината плячка тук вече е за или от Ясновидците. Само добави малко показност и сме отново в играта.
	— Уил, идеята е добра — рече Джерико.
	— Виждате ли? Дори нихилистът* е съгласен. А той нищо не харесва. — Сам се ухили на Джерико, който извъртя очи. — А и… можем да докараме някое голямо име сред тълпата. Някой, за когото хората биха платили да видят.
	[* Нихилизмът е философски възглед, според който цялото битие и всичко съществуващо е лишено от значение, цел и смисъл. Често се свързва с философията на Фридрих Ницше (1844–1900). — Б.пр.]
	— И би ли ни казал кой ще бъде това?
	Сам замълча за миг.
	— Ийви.
	Челюстта на Уил се стегна.
	— Не.
	— Стига де, професоре. Двамата не може да сте вечно скарани. Все някога трябва да разчупите леда. Снощи я видях и…
	— Почакай малко: видял си Ийви ли? — прекъсна го Джерико.
	— Да, това казах. Професоре, казвам ви, една дума от нея по радиото и сме готови. А ако се съгласи да…
	— Къде видя Ийви?
	— В хотел „Грант“… Ако се съгласи да…
	— Но как…
	— Успокой се, Фреди — рече Сам. — Както казвах, ако тя се съгласи да е нашият специален гост на тържеството по случай изложбата, посветена на Ясновидците, всичко е копче.
	— Уверен съм, че ще осигурим парите за данъците, без да правим за смях идеалите на тази институция — скастри го Уил.
	— Значи няма да се сдобриш с нея, така ли? Дори и за да спасиш музея? — Сам вдигна предупрежденията. — Професоре, имаме време до март и после това място става собственост на града.
	Уил пъхна писмото от данъчните под купа изрезки на писалището си.
	— Ще се справим. В последните два месеца имаме повече обиколки из музея, след Джон Хобс. Обърнали ли сте внимание? — и темата за изложбата на Ясновидците, тържеството и Ийви бяха просто така зачеркнати. Уил потупваше бавно и ритмично с писалката по писалището. — Тук има нещо. Имам чувството, че всичко това е свързано.
	— Как? — попита Джерико.
	Уил стана и се заразхожда.
	— Не знам. Все още. Но не вярвам да го открия, като седя тук. — Уил спря до глобуса на висока поставка. Завъртя го веднъж, проследи с пръст избитата повърхност. — Затова мисля да изляза на терен, като едно време, когато бях изследовател. Мислите ли, че двамата ще можете да ръководите музея, докато проучвам няколко случая? Ще отсъствам за кратко. Десет дни. Най-много няколко седмици.
	Джерико поклати глава.
	— Уил, не мисля…
	Сам настъпи Джерико по крака и го прекъсна.
	— Разбира се, че ще можем? Двамата с великана сме страхотен екип!
	— В такъв случай, добре. Уредено е. Тръгвам утре около два часа.
	Изведнъж за Джерико тайнственото телефонно съобщение на госпожица Уолкър придоби смисъл. Уил беше решил да тръгне дълго преди да сподели идеята. Разговорът, който водеха в момента, беше просто формалност.
	— Тогава добре — отсече Уил, — мисля да се поразходя, ако позволите.
	Сам последва Уил по дългия коридор на музея.
	— За нищо не се притеснявайте, професоре. Ще държа всичко под контрол.
	— Точно такива думи ме карат да се притеснявам — каза Уил и широко отвори входната врата. Сутрешното слънце беше отстъпило пред първите предупредителни капки на дъжда, който със сигурност щеше да се превърне в потискащ ръмеж. Разтърси чадъра си.
	— Не го отваряйте тук, докторе — предупреди го Сам.
	— Защо не?
	Сам сви рамене.
	— Лош късмет е. Всичко го знаят.
	— Ние сами създаваме късмета си. — Уил разтвори черния, подобен на паяжина чадър, насочил широката му част към вратата като щит.


	След като изпрати мистичните медиуми, Сам се върна в библиотеката и завари Джерико приседнал на дълга маса, да чете както обикновено.
	— Върнах се. Липсвах ли ти? — попита той и се разположи в стола на Уил.
	Джерико не вдигна очи от книгата си.
	— Колкото и тифът. Що се отнася до тържеството, нали те предупредих. И това е столът на Уил.
	— Да. Удобен е. Нямах представа, че е толкова мек.
	— Марш.
	— Стига де, Фреди. Татко не е у дома.
	— Марш.
	С въздишка, Сам се премести в стола честърфийлд. Вдигна крака на масата близо до ръцете на Джерико, за да го дразни.
	— Приятел, трябва да организираме изложбата за Ясновидците. Не можем да позволим Уил да изгуби музея.
	Джерико хвърли на Сам двусмислен поглед, докато обръщаше страницата.
	— И откога така се посвети на каузата?
	— Закрилник съм си по природа. Не може ли човек да направи добро срещу друго добро?
	— В стените има скрито злато, нали?
	— Виж, тук задобрявам. Ако музеят потъне, потъвам и аз.
	— Именно.
	— Не съм само аз важен, приятел. Ти също имаш сериозен интерес. Колко работни места има за хора, които четат Ницше и вписват в каталог торбички с африкански талисмани? Трябва ни план, ако и двамата искаме да останем на работа. Изложбата за Ясновидците е билетът ни към успеха в тази задача. След като професорът е на път, имаме цели две седмици, за да уредим изложбата, без той да се меси.
	— На него няма да му хареса.
	— Няма да е тук, за да ни спре, а щом задвижим плана, той какво ще прави? Прояви дързост, Джерико.
	Джерико се облегна на стола, погледът му беше прикован в Сам.
	— И какъв е великият ти план, за да накараш Ийви да дойде на тържеството? Двамата с Уил не си говорят, откакто тя каза на цял Ню Йорк, че е Ясновидка.
	— О, сигурен съм, мога да убедя Ийви — увери го Сам и сплете пръсти зад главата си.
	Джерико се върна към книгата си.
	— Така ли? Това ли обсъди снощи в „Грант“?
	— Ти наистина си ядосан по този повод, нали?
	— Такова нещо не съм казвал. — Джерико прелисти страницата. — И… как е тя? Щастлива ли е, как ти се видя?
	Сам сви рамене.
	— Разбира се. Така е на празненство. Знаеш как става при тези събития. Знаеш, нали?
	Джерико пренебрегна присмеха на Сам.
	— Често ли се виждате?
	Сам можеше да каже на Джерико истината, как Ийви на практика го е изритала от тържеството си. Но беше много по-забавно да остави великана да си мисли обратното.
	— Майчице, като джентълмен, вероятно не бива да говоря повече по въпроса.
	— Добре. Не ми казвай. — Джерико погледна към часовника. — Почти е време. Иди да отвориш.
	— Аз ли? Как така аз? Хайде, Фреди. Там е студено. Ако се разболея, нали половината момичета в Ню Йорк очите ще си изплачат по мен.
	— Със сигурност другата половина доброволно ще ти изкопаят гроба.
	— Леле, Фреди. Порази ме право в сърцето.
	— Ти нямаш сърце. Твой ред е. Заминавай.
	— Ама…
	Без да вдига поглед, Джерико посочи към вратата.
	— Прогонен си. Аз те прогонвам.
	— Страхотно — изръмжа Сам. — Отивам да провеся надписа „отворено“. Не, че има някакво значение.
	— Кой сега е нихилистът?
	Джерико почака, докато Сам излезе. После измъкна вестника изпод книгата си и го разгърна на статията за Ийви. През изминалите няколко месеца й беше изпратил две писма и съчинил поне още две дузини, които не беше изпратил. Писмата съдържаха все едно и също: Скъпа Ийви, надявам се, че си добре. Предаването ти ми носи много радост. В „Бенингтън“ вече не е така интересно, откакто напусна. Но беше съвсем уверен, че тя ще съумее да прочете написаното между редовете: Скъпа Ийви, липсваш ми. Мислиш ли понякога за мен?
	Двамата бяха преживели своя собствена война в рамките на една нощ. Никой друг не разбираше истинското зло, с което се бяха сблъскали в онази къща с Джон Хобс. Няколко дни по-късно, докато светлината на зазоряването пълзеше над града, той я беше целунал за пръв път. Колко често преживяваше този момент — вкуса на устните на Ийви, усещането за тялото й до неговото, утехата на ръцете й на гърба му. Това бяха най-хубавите няколко часа в живота му. А после всичко свърши. Ийви дойде в стаята му онази вечер, а той искаше само да я целуне отново. Не мога, тихо беше казала тя, докато отблъскваше ръцете му. Не е правилно. Заради Мейбъл, знаеш. Тя те обожава. И е най-близката ми приятелка. Не мога, Джерико. Съжалявам. Зарязала го беше да седи в тъмната стая. Но оттогава не бе напускала мислите му.
	Джерико откъсна старателно снимката на Ийви от вестника и я постави в джоба си, въпреки че си беше обещал да престане да прави такива неща.
	— Тъпанар и половина — каза той, думи, които беше научил от Ийви. После затвори книгата и се зае с работата си в празния музей.


	Сам провря главата си навън от вратата на музея. Нищо. Пълно мъртвило. С въздишка се спусна пъргаво по стъпалата в лекия дъжд и издърпа дървения параван, на който пишеше ЗАТВОРЕНО и откри надписа ОТВОРЕНО.
	Не можеше да признае на Джерико истинската причина, заради която искаше музеят да оцелее. Преди два месеца беше попитал своя източник на информация относно проект „Бъфало“ — за начална точка. Връзката му беше написал име: Уилям Фицджералд. Стори му се шега. Какво би могъл да знае един професор от най-загубения музей в света за един таен правителствен проект от времето на войната, който бе разделил Сам от майка му? Но това беше единствената следа, която бе получил за много дълго време, и въпреки че се чувстваше като неблагодарен мръсник, не изпускаше нито една възможност да претърси всяко чекмедже, всеки шкаф, ниша и ъгълче на мястото в опит да открие следи, които биха могли да го отведат до истината. Досега издирванията му не бяха дали резултат. Не можеше да позволи музеят да бъде разпродаден, докато не намери онова, което търсеше, или да докаже, че връзката му е допуснала грешка и че Уил няма нищо общо. Понякога не беше сигурен кой от сценариите е по-добър.
	Сам се извърна, провери дали някакви посетители няма да влязат в музея. Майка с бебешка количка. Мияч на прозорци, който прибираше пособията си. Двама мъже в тъмни костюми, които чакаха в дъжда, седнали в седана си. И един тип с пуловер с надпис от Харвард, който вървеше по 68-а улица.
	Сам се ухили.
	— Идеално — почти нечуто каза той. Тръгна към типа с пуловера, усмихна му се и му махна.
	— Бъкуълд? Бък Мейси, ти ли си, разбойнико?
	— Съжалявам. Сигурно ме бъркате с някого…
	— Така ли? — бърз като светкавица, Сам протегна ръка. — Не ме виждаш — напевно каза той и очите на колежанина светнаха безизразно.
	Сам се протегна към сакото му, намери портфейла, взе пет долара и върна портфейла, всичко за не повече от шест секунди.
	— Девет, десет, единайсет, дванайсет… — преброи той. Когато стигна до петнайсет, мъжът излезе от хипнотичния транс, запримигва объркан. Не е зле, помисли си Сам. Петнайсет секунди беше най-дългият период, който можеше да постигне.
	— Добре ли си, приятел? — попита Сам, цял загриженост. — Малко се позамая.
	— Сигурно е от снощния купон в Харвардския клуб — каза колежанинът, все още не съвсем на себе си.
	— Сигурно е от това — съгласи се Сам. — Съжалявам, че те сбърках с друг, един от Йейл — прошепна той.
	— Ами… такова… вече съм добре. Да — измърмори онзи. — Благодаря, приятелю.
	— Няма защо, приятелю — отвърна му със същия тон Сам и изпрати все още нестабилния човек по пътя му. Целуна петте долара, които беше откраднал, и ги пъхна в джоба си.
	— Музеят на гадните усещания благодари за щедрото ви дарение — каза той на себе си, после забърза нагоре по стъпалата.
	— Видяхте ли това, господин Адамс? — попита шофьорът на седана.
	Мъжът на пасажерското място извади един шамфъстък от кесийката с мазни петна в ръката си и го постави в устата си, строши с кътници черупката му. Погледът му обаче не слизаше от музея нито за миг.
	— Видях и още как, господин Джеферсън — отговори той най-накрая.


>>	Дяволско дело

	Вятърът, който вилнееше по 125-а улица и по пъплещите тролеи, беше хаплив и Мемфис Кембъл духаше в шепите си, за да ги стопли. От външната страна на една къща от кафяв камък бе подпряна висока стълба и с нейна помощ двама мъже издигаха плакат над прозореца на втория етаж: ГОСПОЖИЦА КАЛЕДОНИЯ: ГАДАТЕЛКА ПО ПРЕДМЕТИ, ЛЕЧИТЕЛКА, ИЗКЛЮЧИТЕЛНА ЯСНОВИДКА. Мемфис поклати глава. Накъдето и да погледнеше, изглежда хората се опитваха да осребрят масовата лудост около Ясновидците.
	Докато вървеше с братчето си Исая и стария Бил Джонсън Слепия, Мемфис преброи табелите, провесени върху входовете или поставени по прозорците нагоре и надолу по улиците на Харлем: ТАТКО КЪСМЕТ ЩЕ ВИ ОСВОБОДИ ОТ БЕДИТЕ. МОХАМЕД МИСТИКА, ОРАКУЛ НА ИСТИНИТЕ ОТ ОТВЪДНОТО. ЧОВЕКЪТ ОБИА: ГАДАНИЯ ПО РЪКА, ТЪЛКУВАНЕ НА СЪДБАТА, ПРЕМАХВАНЕ НА ПРОКЛЯТИЯ. Повечето не можеха да различат кристална топка от топка за боулинг. А единствените обозрими за тях богатства бяха онези, които трупаха от глупави клиенти.
	Никой не притежаваше и наполовина от дарбата на Исая, а Мемфис знаеше, че тази дарба тормозеше братчето му, да не би да привлече вниманието. След като Исая боледува, леля им Октавия непрекъснато ги държеше под око и с религиозен плам им натякваше за „опасностите на дяволското дело.“
	— Помниш ли какво стана? Как лежа в леглото три дни? — все питаше тя, като произнасяше всяка дума така, сякаш я гравираше върху камък, за да устои на изпита на времето. — Исус те изцели, така че не отхвърляй благословията му. Това семейство няма работа с някакви всякакви племенни магьосници, почитатели на култове и гледачи на карти. И със сигурност нямаме работа с госпожица Маргарет Уолкър. Никога повече.
	Само дето не Исус беше изцелил Исая. А самият Мемфис.
	Никога не призна на леля си как е отишъл до леглото на Исая, докато братчето му лежеше, изпаднало в сън между живота и смъртта. Тайно постави ръце върху брат си и силата, която вярваше, че го е напуснала вечерта при опита да излекува умиращата си майка, отново нахлу в него. Нахлу точно както по времето, когато беше Харлемския изцелител и целеше болните пред църквата, а майка му го наблюдаваше и благодареше на Бог. Изглежда Мемфис беше получил втори шанс за дарбата си. Не знаеше по каква причина. Но знаеше, че този път щеше да решава сам. И никой друг, освен Тета нямаше да разбере, докато не е готов.
	— Много си се умълчал, Исая — каза Слепия Бил и изтръгна Мемфис от унеса му.
	— Мразя тая глупава връзка — измрънка Исая, задърпал яката си, и Мемфис разбра, че не точно костюмът го притеснява. Постави ръка на рамото му, но Исая се отдръпна.
	— Имам сили, много по-големи от тия на глупавите Ясновидци, които сега получават пари за тях. И аз мога да си имам предаване по радиото! — каза момчето и заподритва едно камъче на улицата.
	— Не можеш. Много си дребен и няма да стигаш микрофона — подразни го Мемфис с надеждата, че така ще измъкне Исая от обзелото го настроение. Напоследък братчето му лесно се ядосваше. Забраната да показва ясновидската си дарба му действаше като забрана да излиза навън, когато слънчевият, топъл ден го изкушава от другата страна на прозореца. Пак беше започнал да говори насън. Сънуваше кошмари.
	— Харесваше ми да ходя до дома на сестра Уолкър. Тя беше мила дама. Държеше се добре с мен — мрънкаше Исая.
	— Хайде, хайде, хайде. Усещам, че се цупиш, малчо. Така лицето ти ще си остане вечно намусено — каза слепецът. В последно време явно само Бил беше в състояние да успокои Исая, когато беше в такова настроение.
	През изминалия месец Бил се беше превърнал в пансионер в къщата на Октавия.
	— Не мога да оставя човека, който спаси племенника ми, в някакъв въшлив нощен приют — заяви тя, докато подреждаше стаичката встрани от салона, в която не се побираше друго, освен едно малко легло, но Бил настоя, че така или иначе повече не му е нужно.
	— За мен това е като кралски покои, госпожице Октавия — усмихна се той и потупа леглото с грубата си, покрита с белези ръка.
	Заживяха така, сякаш Бил винаги е бил част от семейството — заедно се хранеха, идваше с тях на църква, разказваше им истории от памуковите плантации в Луизиана или показваше на Исая как да държи пръстите си, за да свири акорди на китара. Понякога беше хубаво, че Бил е наблизо. Мемфис имаше повече време да пише, повече време вечер, за да излиза с Тета.
	— Хайде, дребосъче — каза сега Бил. — Да ти вземем нещо хубаво за пиене.
	Музикантът предложи свободната си ръка, в другата държеше тоягата, Исая се приближи до него и с лекота я улови, сякаш бяха създадени да се водят за ръка.
	Излязлата от църквата навалица изпълваше сепаретата на заведението за нещо разхладително и за неделни клюки.
	Бил се извини за момент. Мемфис и Исая възседнаха столовете на бара в задната част и си поръчаха две разхладителни. Братята пиеха напитките си, а Исая спореше за бейзбол с господин Реджи.
	— Ако питате мен, „Хоумстед Грейс“ ще грабнат победата. „Джайънтс“ са си изпели песента — каза господин Реджи и забърса плота.
	Исая се засегна от обидата към неговите любими нюйоркски „Линкълн Джайънтс“.
	— Сай Симънс ще подава за „Джайънтс“ и ще спечелят всичко тази година!
	— Май трябва да го видим — подразни го Реджи.
	Мемфис извади бележника си, надраска някакви промени в стихотворението, върху което работеше голяма част от седмицата. Думите сякаш все още не се бяха подредили, както трябва, сякаш се опитваше да пише като някой друг и се чудеше кога ще усети, че е написал стих, който отговоря на него самия, вместо да се чувства като самозванец с молив.
	— Здравейте, Исая. Мемфис. Как сте, момчета?
	При звука от гласа на сестра Уолкър главите на момчетата се вдигнаха. Дори да беше сърдита, че Октавия е забранила на момчетата да я виждат, тя не го показваше, усмихваше им се съвсем искрено и сърдечно.
	— Добре, госпожо — почти плахо поздрави Исая.
	— Струва ми се, че си се източил с цяла стъпка, откакто те видях за последно — възхити се сестра Уолкър.
	Исая се засмя.
	— Ще стана висок като Мемфис. Даже по-висок!
	— Повтаряй си го, дребосъче — рече Мемфис. Исая го удари по ръката. Почти не го заболя, но той изигра сценка, сякаш е получил смъртоносна рана, и така достави голяма радост на брат си.
	— Как се чувстваш сега, Исая?
	Усмивката на момчето се стопи.
	— Добре, благодаря, госпожо.
	— Мисля, че липсваш на моите сладкиши — пошегува се сестра Уолкър.
	— И те на мен ми липсват. Все още ли имате „Бит-О-Хънис“*?
	[* Сладкиш под формата на блокче от шест парчета с мед, твърд карамел и счукани бадеми. — Б.пр.]
	— Цял куп. Винаги си добре дошъл у дома. Искам да го знаеш. — Сестра Уолкър сниши глас до напрегнат шепот. — Мемфис, трябва да поговоря по един въпрос с теб. Важно е.
	— Не мисля, че е добра идея, госпожице Уолкър. Леля ми Октавия…
	— За съвсем кратко, обещавам. Ще отсъствам за малко от града. Преди това обаче е важно ние да…
	— Виж ти, виж ти, виж ти, братята Кембъл говорят с красиво момиче, както чувам, така ли е? — провикна се Бил, почуквайки с бастуна към тях.
	Мемфис ги запозна, Бил се поклони, целият самото очарование, поговориха любезно за времето и мъдростта в проповедта на преподобния, която бяха изслушали.
	— Познавам ли ви? Изглеждате ми познат — доста неочаквано попита сестра Уолкър.
	Устата на Бил се разтегна в усмивка.
	— Постоянно приличам на някого. Родил съм се с лице, което прилича на всички останали, така казваше мама.
	— Имате ли семейство в Балтимор?
	— Нямам никакви роднини, доколкото знам.
	— Откъде е семейството ви? — настояваше сестра Уолкър.
	— Джорджия — устата му се изопна при изговарянето на думата.
	— Мислех, че си от Луизиана — обади се Исая.
	Бил постави ръце върху раменете на Исая, леко го понатисна.
	— Аз съм отвсякъде. Бил съм из цялата страна.
	— Мемфис! Исая! — гневният глас на леля Октавия извести пристигането й. Тя вървеше решително през заведението, насочила се право към сестра Уолкър. Тялото й беше напрегнато като опънатият ластик на прашка, готова да изстреля камъчето си.
	— Добър ден, Октавия — поздрави сестра Уолкър.
	— Не ме добърденствай, Маргарет Уолкър. Знам какво си правила с племенника ми зад гърба ми. Казах ти вече и ще ти повторя за последен път: ние сме богобоязливо семейство. Ясно ли е?
	Всички посетители на заведението обърнаха глави към тях. Всички разговори секнаха.
	— Октавия, Исая има дарба, рядка дарба. Важно е да продължим да работим…
	— Не ми казвай как да възпитавам децата на сестра си! — Октавия застана съвсем близо до сестра Уолкър. — Това момче лежа в леглото си на прага на смъртта благодарение на теб. Никога повече не се приближавай до семейството ми, чу ли ме? — Октавия се обърна рязко към момчетата. — Исая, Мемфис, тръгваме си.
	Исая се спусна от стола си като изплашен заек, хвърли печален поглед назад, каза „довиждане“ на сестра Уолкър, преди да улови ръката на Слепия Бил и той да го поведе навън от заведението. Излязлото от църква множество се престори, че рови из чиниите си, но не ги изпускаха от поглед. В проповедта на пастора нямаше и една искра в сравнение с пламъците от сцената, на която присъстваха.
	Сестра Уолкър постави ръка върху ръката на Мемфис, когато мина покрай нея.
	— Моля те. Важно е.
	— Мемфис Джон Кембъл! — извика от вратата Октавия.
	— Трябва да вървя.
	— Мемфис, нали не вярваш, че бих сторила зло на Исая?
	— Ако трябва да съм честен, сестро… Госпожице Уолкър, не знам на какво да вярвам — отговори Мемфис и хукна да настигне семейството си.


	Докато Октавия препускаше като вихрушка из кухнята в подготовка на неделната вечеря, Мемфис седна на предната веранда и прочете най-новото си любовно писмо до Тета за последен път, преди да го изпрати по пощата. Но умът му беше в срещата със сестра Уолкър. Какво би могло да е толкова важно, за което иска да говори с него? И ако беше толкова важно, защо не го бе казала по-рано? Леля Октавия беше споменала, че сестра Уолкър е лежала в затвора, а изглежда никой не знаеше със сигурност каква е била причината, макар около църквата да се носеше мълва, че било заради противодържавна дейност през войната. „Не може да се вярва и на дума, изречена от тази жена“, обявила беше Октавия, а на Мемфис му се прииска и той да е толкова сигурен.
	— Мемфис? Навън ли си? — Бил излезе през вратата, почуквайки с бастуна си.
	— Насам, господин Джонсън — отговори Мемфис и упъти стария човек до мястото за сядане на верандата.
	— Какво правиш тук в студа? — попита Бил.
	Мемфис напъха писмото в джоба си.
	— Нищо.
	— Хм. Струва ми се, че става дума за жена. — Бил се разсмя.
	Мемфис се усмихна.
	— Може и да става.
	— Струва ми се, че става дума за хубава жена.
	— Може и за такава да става — Мемфис се смути.
	— Леле, виж, не искам да ти се меся в работата. Най-вече дойдох да разбера дали онази жена Уолкър пак те притесни при днешната среща.
	— Не, господине — излъга Мемфис.
	Бил порови в джоба си и извади две дъвки, подаде едната на Мемфис.
	— Какво иска от теб в края на краищата?
	— Само да поговорим. — Мемфис свали обвивката от дъвката, която се оказа трошлива и стара, затова я пъхна в джоба си.
	— И поговорихте ли?
	— Не, господине.
	Бил кимна.
	— Правилно си постъпил, Мемфис — рече той като по-възрастен и мъдър чичо. — Постъпил си правилно, като се грижиш така за брат си.
	Мемфис настръхна. Не беше сигурен, че е правилно да пречат на Исая да използва дарбата си.
	— Дребосъчето да ти е разказвало какво се е случило с него онзи ден, когато му прилоша? — Бил дъвчеше бавно дъвката си.
	— Не. Нищо не си спомня.
	Бил кимна.
	— Ами предполагам, че е за добро. Не бива в никакъв случай да го тормозим за случилото се. Може би само ще се разстрои. И въпреки това — Бил пое хриптящо въздух — начина, по който се съвзе, беше истинско чудо. Да, млади господине, чудо.
	— Говорите като Октавия — рече Мемфис.
	— Тогава не ти си го изцелил, така ли? — сниши глас Бил.
	— Казах ви, че вече не мога да лекувам — с равен тон настоя Мемфис.
	— Така е, каза ми. Наистина така ми каза — смехът на Бил прозвуча като тихо съскане на котка. — Помислих си, че ако все още имаш сила да лекуваш, ще сложиш тия твои ръце върху клетия старец Бил Джонсън и ще му върнеш очите, нали?
	Стомахът на Мемфис се присви. Никога не беше и помислял да изцелява Слепия Бил. Това беше твърде голямо чудо, за да дръзне да се наеме с него. Всъщност, след като излекува Исая, Мемфис не бе събрал смелост да опита отново. Ами ако отново беше изгубил силите си? Ако те имаха ограничения, като духа в бутилката, който изпълнявал само три желания? Ами ако се влоши състоянието му, както стана с майка му, ако навреди на някого! На Мемфис му трябваше възможност да работи тайно, по малко. Да премахне белег тук, болно гърло там, това не би привлякло голямо внимание. Но да върне зрението на слепец! Това беше изцеление, което нямаше как да остане незабелязано.
	— Ти би направил такова нещо за стария Бил, нали? — отново попита слепецът. Игривостта в тона му беше изчезнала.
	— Исая, Мемфис, веднага се измийте за вечеря! — извика отвътре Октавия.
	— Да, госпожо! — и Мемфис извика в отговор, благодарен, че леля му ги бе прекъснала. — Идвате ли, господин Джонсън?
	— Ти върви. Аз ще дойда след малко.
	Когато чу, че вратата се затваря зад него, Бил поседя още минута на верандата, наклонил глава нагоре към небето, което той виждаше тъмно и неясно.
	Това скоро щеше да се промени, ако всички се случеше, както трябва.
	Някой беше изцелил Исая Кембъл, докато момчето лежеше в задната стаичка на Октавия преди доста седмици. Някой с голяма сила. Когато Бил постави ръцете си върху главата на момчето и се опита да надникне в ума на Ясновидеца с надеждата да научи още някое късметлийско число, за да поизплаши някой и друг от дълговете си от хазарта, той веднага усети енергията в тялото на момчето. Енергията премина по ръцете на Бил и навлезе в собственото му тяло, докато не стана прекалено силна и се наложи да я освободи. Тогава забеляза, че зрението му не е същото. Промяната бе съвсем слаба — там, където преди беше пълен мрак, сега виждаше слаби, ъгловати сенки, все едно гледаше през няколко слоя сив тюл. Но му бе достатъчно, за да разбере, че е възможно: той можеше да бъде изцелен. Можеше отново да започне да вижда. И ако си възвърнеше зрението, можеше да си отмъсти на хората, което му го бяха отнели.
	Напоследък навсякъде май имаше Ясновидци. Но Бил беше убеден, че имаше само един човек с дарбата да постигне подобно изцеление, един човек, достатъчно отчаян, за да го направи. Любовта на един брат е голяма сила, а обичта, която съществуваше между братята Кембъл беше повече от силна. Нямаше и съмнение, че Мемфис би направил всичко, за да защити Исая, дори да излъже Бил за способностите си. Хубаво. Ако Мемфис Кембъл искаше да си играят на котка и мишка и той беше мишката, която не желае да издава къде му е тайната дупка — добре. Тогава Бил щеше да е котката, която ще тръгне на лов за него. Мемфис щеше да изскочи от скривалището си. И Бил щеше да го причака.
	Ако ли не, пак добре, можеше да се наложи и да пусне малко дим в дупката, за да се поизплаши мишката.
	Понякога едно дете, което е преживяло припадък, получава втори.
	Непрекъснато се случва.
	Наблизо програчи гарван и Бил подскочи от грака му.
	— Махай се, птицо! Къш!
	Гарванът отново програчи, стрелна се съвсем близо до страната на Бил, който се сепна, когато перата й внезапно го пернаха по лицето като плесница.


>>	„Тин Пан Али“*
	[* Днес с „Тин Пан Али“ обозначаваш музикалната индустрия на САЩ, но въпреки неясния произход на името и няколкото предложени обяснения първоначално с това име са наричали отсечката на Западна 28-а улица между Пето и Шесто авеню в Манхатън, където около 1885 година отворили офисите си няколко музикални издатели. Постепенно броят им нараснал, присъединили се и текстописците, улиците, заети от тях и районът известен като „Тин Пан Али“ се превърнал в мястото, където са офисите на най-влиятелните хора в музикалната индустрия. — Б.пр.]

	На ъгъла на Бродуей и Западна 42-ра улица Тета нетърпеливо чакаше Хенри. Най-накрая го видя да излиза на улицата с опърпана, твърда сламена шапка на главата.
	— Ето те! Хайде, хлапе. Ще закъснееш.
	Промуши ръка под лакътя на Хенри и двамата забързаха с всички сили сред оживлението на Бродуей, покрай уличките, на които се намираха много музикални издатели от „Тин Пан Али“, докато стигнаха до адреса, който търсеха. Хенри вдигна поглед към четириетажната сграда.
	— „Бъртрам Дж. Хъфстадлър и съдружници“, музикални издатели — рече той, а дъхът му излезе на пресекулки.
	— Не се изнервяй, Хен. Ще се влюбят в теб.
	— Така каза и за Милс. И Лио Фийст. И „Уитмарк и синове“.
	— „Уитмарк и синове“ са шайка тъпанари.
	— Те са едни от най-важните издатели в индустрията.
	— Ами щом не издават теб, значи са тъпанари.
	Хенри се усмихна.
	— Най-прекрасното ми момиче.
	— Някой трябва да е и това. Чакай, дай да ти оправя вратовръзката. — Тета занагласява възела. — Ето. Готово. Кажи си сега урока.
	С широка и бляскава усмивка Хенри протегна ръка:
	— Как сте? Аз съм Хенри Бартолъмю Дюбоа Четвърти. И съм следващата голяма звезда. — Отпусна ръка, усмивката му изчезна и той се заразхожда притеснено пред входа. — Не мога да го кажа.
	— Но ти си следващата голяма звезда.
	— Не се чувствам като следващата голяма звезда.
	— И тук се намесва актьорството, хлапе. Трябва да ги накараш да ти повярват. Само не забравяй плана ни. Хайде. Кого искат и на друг не се съгласяват?
	— Мен — измърмори Хенри.
	— Много убедително — рече Тета с безизразно лице. — Ти песни ли ще им предлагаш, или разчет за погребение?
	— Аз съм следващата голяма звезда! — рече Хенри малко по-убедително.
	— Разбий ги, хлапе. Десет минути?
	— Десет минути.
	Хенри изкачи стъпалата до втория етаж, мина по тесен коридор с врати към малки стаички. Навсякъде имаше музика, песните се състезаваха една с друга, докато всички не започнаха да звучат като част от една и съща аранжировка. Мина покрай една отворена врата, в малката стаичка зад нея двама композитори крачеха и си подхвърляха рими.
	— Синева, луна, влюбена, луна…
	— Вече каза луна…
	— Съди ме тогава…
	— Не мога. То е все едно да съдя себе си.
	В друга стая някакъв човек свиреше на едно момиче, което се бе свило със свалени обувки и прехвърлило ръка над очите.
	— Това какви чувства поражда у теб? — попита онзи.
	— Самоубийствени — отвърна момичето.
	— Добре. А не искаш ли първо да започнем с поздравленията? — тросна й се мъжът и Хенри едва не прихна.
	Всички тези хора продаваха мечти в рима и ритъм. Хенри отчаяно искаше да бъде един от тях. Не, искаше да бъде най-добрият сред тях. Амбицията го изгаряше като жарава. Надяваше се, че днес ще бъде щастливият му ден. Щом тоя писач Хърби Алън можеше да продава ужасните си песни, защо тогава и Хенри да не може?
	Коридорът го отведе до по-широко помещение отзад.
	Дългурестият, тъмнокос младеж, приведен над пишеща машина, дори не вдигна очи. Звуците на сладникава, подлежаща на забрава любовна песничка се състезаваха с тракането на клавишите. От двете Хенри предпочиташе шума на пишещата машина. Той беше по-почтен.
	— Какво мислите?
	На Хенри му трябваше секунда, за да осъзнае, че въпросът е насочен към него и че идва от пишещия, който беше спрял да работи и седеше облегнат на стола си, скръстил ръце и вперил настойчив поглед в Хенри.
	— Относно… — Хенри посочи с жест стаята, от която идваше лошата песен.
	Мъжът кимна. Хенри се поколеба как да отговори. Ами ако беше проверка? Ако този младеж и композиторите бяха най-близки приятели? Ами ако това всъщност беше предрешеният господин Хъфстадлър? Мъжът изглеждаше твърде млад, за да бъде издател. Всъщност не изглеждаше много по-голям от Хенри.
	— Ами, със сигурност е… писклива.
	Мъжът се засмя.
	— Точно такива са Саймън и Паркър — не признават друго, освен сопраното.
	Хенри се разсмя и протегна ръка.
	— Хенри Дюбоа. Четвърти.
	— Дейвид Кон. Първи и единствен. Всъщност един от около милион. Дейвид Кон е като Джон Смит за евреите. Тук сте за среща с големия човек ли?
	— Всъщност да.
	— Бива ли ви?
	Гласът на Тета заприпява насърчения в главата му, но той не можа да се насили да произнесе онези думи.
	— Предполагам, че ще открием.
	— Можете да влезете. — Дейвид Кон посочи с пръст към вратата със стъклен прозорец и надпис „БЪРТРАМ ДЖ. ХЪФСТАДЛЪР“, изписан с едри, ъгловати букви в черно и златно. — О, и не позволявайте на Рейналдо Феномена да ви изхвърли.
	— На кого?
	Дейвид Кон се подсмихна и отново се залови с печатането.
	— Ще научите. Късмет, господин Дюбоа Четвърти.
	Господин Хъфстадлър беше дребен, пълен мъж с бузесто лице, което изглежда непрекъснато изразяваше неизбежно разочарование. Пъхна пура в намръщената си уста, подобна на процеп и изгледа пренебрежително Хенри.
	— Седнете. Какво ви води във фирма „Хъфстадлър“ днес?
	Аз съм следващата звезда.
	— Ами, господине, много бих искал песните ми да бъдат издавани от великия Бъртрам Дж. Хъфстадлър.
	— С много приятелчета е така. Защо трябва да ви публикувам?
	— Ами, господине… — Хенри се впусна в своята добре отрепетирана реч за любовта си към музиката и страстта си към композирането, докато господин Хъфстадлър се дотътри до вратата и надзърна навън.
	— Къде е Рейналдо? — извика той.
	Миг по-късно влезе мъж с костюм на тясно райе и обувки със сая като криле на прилеп. Така беше прекалил с афтършейва, че можеше да задуши пътниците в цял автобус.
	— Къде се губиш? — скастри го господин Хъфстадлър с тон, който вероятно трябваше да мине за шепот. — Цял ден те търся.
	— Музата трябва да бъде подхранвана, господин Хъфстадлър. Необходимо ми е да се подкрепя — рече другият мъж с актьорски талант.
	— Не ти плащам да ядеш. Плащам ти да подбираш хитове. — Придаващият си важност господин Хъфстадлър се върна тромаво при стола си. — Това е Рейналдо Феномена. Ясновидец — мъжът кимна многозначително. — Кажете друг издател, за когото да работи Ясновидец. Не можете, аз съм единственият. Този тип тук има силата да общува със света на духовете и да разбира кои песни ще са провал и кои успех.
	Хенри беше съвсем убеден, че истинският талант на Рейналдо феномена е способността да напипва изгодата и кой да му плати яденето.
	— Приятно ми е да се запознаем, господине — рече Хенри.
	Рейналдо Феномена се ръкува с Хенри и затвори очи.
	— Духовете ми казват, че сте от Юга.
	Акцентът ми ти казва, че съм от Юга, мошенико.
	— Божичко, това е удивително — възкликна Хенри.
	Хъфстадлър се усмихна около пурата си.
	— Казах ли ти, или ти казах? Добре, хлапе. Ти си. Покажи на Ясновидеца и на мен, какво имаш.
	Посочи към пианото в ъгъла, прекрасен инструмент от черешово дърво, за който на Хенри му се прииска да беше негов. Хенри изсвири част от първата си песен, крадешком поглеждаше към господин Хъфстадлър, чието лице беше като окаменяло.
	— Рейналдо? — каза Хъфстадлър, щом Хенри приключи.
	Ясновидецът погледна нагоре, намръщи се, после се обърна към Хенри.
	— Господин Дюбоа, може ли да съм откровен?
	— Бих искал да сте такъв, господин Рейналдо — рече Хенри, въпреки че изобщо не искаше подобно нещо.
	— Опасявам се, че песента ви просто не е на висотата на стандартите на нашата компания. Твърде джазова е. Твърде… сложна. Духовете я намират странна и неприятна.
	— Аз съм под силното влияние на стила на Ню Орлиънс, където съм отраснал.
	— Е, това не е Ню Орлиънс, хлапе. Това е големият град. Състезаваш се с Джордж и Айра Гершуин*, Ървинг Бърлин**, Хърбърт Алън и с хиляда други типове, дето къдрят песни, които хората искат да си подсвиркват в залата за танци на ъгъла. — Господин Хъфстадлър разпери ръце, сякаш жестът обясняваше всичко сам по себе си. — Трябва ни песен, която всеки да запее навсякъде. Популярни песни. Песни, които правят пари.
	[* Джордж Гершуин (1898–1937) е американски композитор и пианист, по произход руски евреин. Автор на опери, песни и джазови композиции, които са се превърнали в класически. Айра Гершуин (1896–1983) е американски текстописец, по-малък брат на Джордж Гершуин, с когото са работили в тясно сътрудничество. Макар и в сянката на своя известен брат, Айра Гершуин има изключително успешна кариера и след безвременната смърт на Джордж Гершуин. — Б.пр.]
	[** Ървинг Бърлин (1888–1989) е американски композитор, автор на 900 песни, 19 мюзикъла и музиката към 18 филма. По произход също руски евреин. — Б.пр.]
	— Духовете са съгласни — потвърди Рейналдо, докато намръщено съзерцаваше кожичките си, сякаш те, а не бъдещето на Хенри в музикалната индустрия са поставени на везните. Погледна към Хенри с извинителна усмивка, която беше толкова фалшива, колкото и гадателската му дарба. — Уви, не сте Бърлин.
	Господин Хъфстадлър размаха края на пурата си във въздуха.
	— Ървинг Бърлин. Нямаше и цент на свое име. Дори не говореше английски, за Бога. Започнал е кариерата си от улиците в долната източна част на града. А сега? Той е най-големият композитор на песни в Америка и е милионер. На теб, приятелю мой, ти трябва да пишеш музика като Ървинг Бърлин.
	Хенри с усилие скалъпи усмивка.
	— Добре, господине, вече имаме господин Бърлин. Струва ми се прекалено да са двама.
	— Хлапе, щях да имам сто Ървинг Бърлин, да можех само. Аз съм в индустрията на индустрията. И песен за изкормването да ми напишеш, щом прави пари, интересува ме.
	— Заааапекът…
	— Какво е това?
	— Нищо — бързо отвърна Хенри.
	Точно според уречения сигнал, Тета влезе през вратата.
	— О, извините! Толкова съжалявам за прекъсването — запърха тя с мигли, изпълнявайки своя комедиен номер „малкото изгубило се момиченце“.
	— Няма нищо, госпожице…? — господин Хъфстадлър я измери от горе до долу с поглед.
	Тета веднага схвана интереса му и широко окръглила очи, го дари с усмивка.
	— Найт. Тета Найт. А вие сигурно сте единственият и неповторим господин Бъртрам Дж. Хъфстадлър — пропя тя.
	Развратникът се разсмя.
	— От виновен по-виновен.
	— А аз съм Рейналдо Феномена, оракулът на бъдещето, отгатващият мисли, прорицател и съветник на велики мъже — намеси се Рейналдо и целуна ръката й.
	И на долнопробни музикални издатели, помисли си Хенри.
	Господин Хъфстадлър приглади назад оредяващата си коса.
	— Е, как мога аз да ви помогна, малка госпожице?
	— О, надявам се, че точно вие можете да ми помогнете, господин Хъфстадлър. Изключително съм развълнувана — обяви Тета и пусна стръвта. — Работя за господин Зигфелд, нали разбирате, във „Фолис“?
	— „Фолис“ ли? — избърбори жадно Рейналдо, преди да се усети. — Искам да кажа, че го усетих.
	— Без майтап? Оле! — изгука Тета и продължи да пърха с мигли, докато на Хенри не му се наложи да постави ръка над устата си, за да не се разсмее на глас. Понякога най-добрата актьорска игра на Тета не беше на сцената. — Е, фло… господин Зигфелд, искам да кажа… Търси нова песен и онази вечер, бях в малък нощен клуб, където чух приказно произведение! Но не знам кой го е написал. И се надявах, майчице, тъй като сте такава голяма работа, че може би сте го издали вие?
	— Ами ако не сме, ще го направим! — смигна господин Хъфстадлър на Тета. — И как се казваше тази приказна мелодия, пиленце?
	— Боже мили, наистина не знам.
	— Рейналдо? — господин Хъфстадлър погледна към Ясновидеца, който пребледня.
	— Ъъ… Духовете, изглежда, не са благоразположени да ми помогнат този път.
	— Може би ако запеете малко от нея, госпожице — насърчи я Хенри.
	— Ама разбира се! Беше нещо такова… — Тета подхвана мелодията от песента на Хенри, като умишлено пропускаше думи и тананикаше на тяхно място, сякаш я е чула само веднъж.
	Очите на Хенри се разшириха от престорена изненада.
	— Майчице, госпожице, това е моята песен!
	— Вашата ли? Не думайте!
	— Именно моята. — Хенри подхвана мелодията, като пееше правилните думи, а Тета го съзерцаваше смаяно. Накрая възторжено заръкопляска.
	— О, прекрасно беше! Трябва да дойдете и да я изсвирите на господин Зигфелд.
	— Като си знам късмета — ухили се Хенри, — не вярвам да има полза.
	— И аз не вярвам да има — въсеше се иззад писалището си господин Хъфстадлър. — Вие, хлапета, да не си мислите, че съм вчерашен? Песента ви не става, господин Дюбоа, не става и фалшивата пиеска, която разиграхте. Сега се махайте, преди да съм ви изхвърлил.
	Тета заряза усмивките и прелъстителния, задъхан шепот.
	— Така ли? Не сте в състояние да познаете добрата песен, ако ще да дойде и да ви захапе за д…
	— Дрехата! — бързо се намеси Хенри. — Да ви съпроводя ли навън, госпожице Найт?
	— Бих се радвала, господин Дюбоа — отвърна Тета. Наведе се над Рейналдо Феномена. — А ако вие сте читател на мисли, трябва да се срамувате, трябва да сте изгорели от срам, ако можехте да прочетете моите в момента, върлинест мошенико.
	Хлопна вратата зад себе си за всеки случай.
	Иззад писалището в приемната Дейвид Кон се усмихна към Хенри и Тета над пишещата си машина.
	— Добър опит.
	— Е, почти свърши работа. — Хенри побутна назад шапката си. — Удоволствие беше за мен да се запознаем.
	— За мен също. — Дейвид се захвана с някаква хартия, погледна стеснително към Хенри. — Надявам се пак да се видим. Ей?
	— Да? — рече Хенри и се обърна.
	— Ако изобщо има значение, мисля, че песента ти беше много хубава.
	— Добра или много добра?
	— В песента ти няма нищо, което малко повечко сърце и много здрава работа да не успеят да оправят.
	— И вие ли сте Ясновидец? — пошегува се Хенри.
	Дейвид Кон се усмихна.
	— Не съм. Само съм честен. Но никой не плаща за честност.


>>	Сънувай с мен

	След като се раздели с Тета, Хенри се качи на влака до площад Чатман и в хапливия студ тръгна из Чайнатаун. Влизаше и излизаше от магазините, преструваше се, че проявява интерес към керамични купи и тъкани за нов костюм, докато потайно се оглеждаше за момичето, което беше срещал само насън.
	На улицата избухнаха безредици. Полицията изпразваше ресторант, за да осигури влизането на здравния инспектор. Собственикът протестираше бурно срещу прекъсването на работата му:
	— Мястото е чисто! Тук няма никаква болест.
	— Имате ли документи — обърна се полицаят към един от сервитьорите, който изглежда не го разбра. — Имате ли разрешително за пребиваване?
	С изплашения сервитьор бързо заговори преводач.
	— Оставил го е у дома — обясни преводачът на полицията. — Веднага ще го донесе.
	— Нищо подобно, приятел. Щом нямаш документи, идваш с нас. — Полицаят подсвирна на партньора си и двамата натовариха ужасения сервитьор в задната част на камионетката.
	— Не може ли да се прибере и да си вземе документите? — попита наивно Хенри.
	Полицаят го огледа най-подробно.
	— Само си вършим работата — каза той отегчено и Хенри си спомни случая в Ню Орлиънс и как двамата с Луиз се бяха скрили под бара, когато полицията нахлу в „При Селест“, и бяха събрали всички момчета, които танцуваха заедно. Единият от полицаите, на име Бо, също няколко пъти беше танцувал в същия бар.
	„Само си върша работата“, бе казал той на собственика, сякаш това извинение беше достатъчно.
	Онази вечер Хенри беше безпомощен, по същия начин се почувства и в момента. Не можеше да помогне на този човек. Не можеше дори да открие момичето. На път беше да се откаже и да си тръгне за вкъщи, когато зави на ъгъла към Дойърс Стрийт и замръзна на място. До един магазин за бижута се гушеше ресторант „Чайната“, също като в съня му.
	Може би все пак не беше толкова безпомощен.
	Хенри се приведе и влезе. До този момент не чувстваше глад, но му ухаеше на нещо вкусно, затова се настани и си поръча ястие с оризови спагети, зачака и междувременно се оглеждаше да зърне момичето със зелените очи.
	— Най-доброто чоу мейн* в града — обяви по-възрастен мъж с източноевропейски акцент. Кимна към полицията навън на улицата. — Сънната болест.
	[* Ястие от запържени оризови спагети (или спагети от друг вид тесто), месо и различни зеленчуци и подправки за овкусяване. — Б.пр.]
	— А, да — отвърна Хенри съвсем разсеяно. Три момичета минаха покрай витрините на „Чайната“, но нито едно не беше тайнствената бродница.
	— На моята улица, Лъдлоу, има едно двайсетинагодишно момиче, спи от два дни — продължи мъжът. — Майка й не може да я събуди. Баща й не може да я събуди. Дори равинът не може да я събуди. Как се разболяват? Дали е от храната, или водата? Или е във въздуха? Никой не знае.
	Някъде в ресторанта се разнесе познат на Хенри глас. И изведнъж той я забеляза на една маса в задната част, полускрита от параван.
	— Моля за извинение — каза и тръгна към задната част. Заобиколи паравана и застана до масата на момичето, сянката му падна върху отворената й книга. — Значи наистина съществуваш.
	Момичето вдигна поглед. Очите й имаха лешниковозелен цвят, който се засилваше на светлината. Беше слабичка, но у нея се забелязваше пъргавина като у боксьор, помисли си Хенри; това беше човек, готов бързо да размаха юмруци. Окръгли уста от изненада, а после — също толкова бързо — се съвзе.
	— Опасявам се, че ме бъркате с някого — с подчертано възпитан тон каза тя.
	— Надали бъркам. Видях те в сънищата си.
	Момичето го измери надменно с поглед отдолу нагоре.
	— Глупости.
	— Видях те в съня си снощи. Нали така? Досега не…
	— Шшш! — прошепна тя, извърна се да провери дали някой не слуша. — Седни. Ако някой те попита, познавам те от училище. Разбра ли?
	Хенри кимна и снижи глас.
	— Моля те да ми простиш изумлението. Просто досега не съм срещал друг бродник сред сънищата. А ти?
	— И аз не съм.
	— Но трябва да има и други. Как мислиш? С всичките тези хора с божествена дарба, които излизат от гората в последно време. О. Прости за лошите ми обноски. Аз съм Хенри Дюбоа Четвърти. Радвам се да се запозная с вас, госпожице…?
	— Лин Чан.
	— Очарован съм, госпожице Чан.
	— Не съм кой знае колко очарователна — без да се усмихва, каза Лин.
	— Е, аз пък никога не споря с дама.
	Сервитьорът пристигна с храната на Хенри и изведнъж Лин стана разговорлива.
	— Както казвах, най-вълнуващата част от изложението на господин Марлоу е павилионът посветен на науката. Чух, че имали изложен модел на атома…
	Докато поставяше чинията на Хенри на масата, сервитьорът изгледа Лин с любопитство.
	— Приятел ли ти е, Лин?
	— Да, Лъки — отговори Лин уверено. — Бяхме заедно в кръжока по природни науки в училище. Намина, за да поговорим за изложението „Бъдещето на Америка“ на Джейк Марлоу.
	— Нашата Лин е много умна — похвали я Лъки. — Умна е колкото което и да било момче.
	— Най-умната — включи се в играта Хенри.
	— Най-добре да вървя. Без Джордж е натоварено — каза Лъки, преди да се отдалечи, а Хенри видя как лицето на момичето посърна.
	— Всичко наред ли е?
	— Наред е — тросна се тя.
	Явно не беше, но бяха възпитали Хенри да не проявява любопитство.
	— Кръжок по природни науки ли? — повдигнал беше той вежди. — Май вече ще е неуместно да ти съобщя, че за малко не взривих лабораторията по химия в интерната. Историята е забавна…
	— Защо си дошъл? Предполагам, че не е заради яйчените ролца.
	Обаянието, което Хенри разпръскваше, повехна, а заедно с него и усмивката му.
	— Търся човек, когото изгубих.
	— Как го изгуби? Как се губи човек? Защо не потърсиш в телефонния указател?
	— Той дори телефон няма — отвърна Хенри. Ако искаше Лин да го разбере, трябваше да й разкаже за писмото, за баща си, за бягството си от дома. Щеше да се наложи да обяснява какво е означавал Луис за него. Но не можеше да го направи. Не и пред страничен човек. А и беше странна. Една споделена разходка в сън не ги правеше приятели. — Помислих си, че ако мога да открия неговия сън, бих могъл да го попитам къде е или да му кажа как да ме намери. Ти успявала ли си да го направиш? Да откриеш някого?
	— Само мъртви хора.
	Вилицата на Хенри замръзна на половината път до устата му.
	— Виждаш мъртвите ли?
	— В сънищата си. Случва се някой да има нужда да поговори с починал свой роднина. Ако взема нещо негово, понякога ги откривам.
	— Откога имаш тази способност?
	— Започна преди около година.
	— Преди около три години при мен — каза Хенри. — Но през последните месеци стана по-силно.
	— При мен също — сподели Лин.
	— Научих се да навивам будилника, за да ме буди. Открих, че ако бродя из сънищата повече от час, се разболявам. А при теб как е?
	Лин сви рамене.
	— Аз издържам и по-дълго. — Хенри улови гордост в тона й. Лин Чан май не обичаше да е втора. — Все още не си ми казал защо си дошъл.
	Хенри се заигра със спагетите в чинията си.
	— Снощи за пръв път бях много близо да открия приятеля си Луис, докато стояхме пред някаква стара сграда. Точно преди да те уловя за ръката, чух неговата цигулка. Беше любимата песен на Луис, свиреха я така, както той я изпълняваше — Хенри се приведе. — Искам да се върна тази нощ и да проверя дали отново ще се случи. Искам да опитам да се срещнем в света на сънищата.
	Лин се навъси.
	— Познаваш естеството на сънищата. Те са хлъзгави. Не можем да ги контролираме — ние сме само наблюдатели. Минувачи.
	— Такива сме били винаги, но ако можем да го променим? — попита Хенри. — Не искаш ли поне да опиташ? Току-що каза, че можеш да откриваш хора. Може би, ако ти дам нещо свое, ще успееш да ме откриеш в света на сънищата. Стане ли, можем да опитаме да се върнем на мястото, където чух мелодията на Луис.
	— И може би аз ще стана кралица на Румъния — рече Лин. — Нищо не гарантира, че ще се намерим, нито че ще можем да се върнем в същия сън. Сънят е като река, постоянно се движи и променя.
	— Моля те — заумолява я Хенри. — Няма ли да ми помогнеш?
	Лин не свали поглед от Хенри смущаващо дълго време. Не искаше да се забърква с този бродник сред сънищата. Но трябваше да признае, че й е любопитно. Миналата нощ имаше някаква интригуваща нотка в съединената им енергия. Ами ако двамата заедно можеха да постигнат повече?
	— Добре. Няма да е безплатно. Взимам такса за услугите си.
	— Много добре. Каква е цената?
	— Десет долара — избърбори Лин.
	Без дума дори, Хенри извади нова банкнота от десет долара от портфейла си и я постави на масата. Лин се опита да прикрие изненадата си. Този бродник сред сънищата беше първият човек, който не се пазари за цената. Но не й беше работа да го разкрива. Който и да е бил този негов изгубил се приятел, сигурно бродникът го ценеше много.
	— Трябва ми нещо твое — каза тя и бързо прибра парите в джоба. — За да те открия в съня.
	Хенри подаде на Лин шапката си.
	— Това ще свърши ли работа?
	Лин кимна.
	— По кое време довечера?
	— Налага се да е късно. Свиря в „Представление на покрива“ над „Фолис“ в полунощ.
	Лин беше виждала обявленията във вестника за „Представление на покрива“. Момичетата не носеха много дрехи.
	— Храня някакви надежди песните ми да привлекат внимание — глуповато призна Хенри. — Композитор съм.
	— Знам ли някоя твоя песен? — попита Лин.
	— „Ти си моето гълъбче, гугуеее“? „Септемврийска луна“?
	Лин поклати глава.
	— Никога не съм ги чувала.
	Хенри почувства неясна обида.
	— Това е труден занаят.
	— Може да не е от занаята. Може песните ти да не са добри.
	Хенри остави пари за сметката и стана.
	— Трябва да се прибера до три — каза той сдържано. — Договорихме ли се?
	— Става за три часа.
	— Предполагам, че това означава, че имаме уговорка — протегна ръка да се ръкува.
	Лин не пое ръката му. Погледна го право в очите.
	— От твоя страна е много смело да дойдеш тук. Повечето хора се страхуват да не се заразят със сънна болест.
	— Аз не съм като повечето хора — ръката му стоеше протегната.
	Лин бързо се ръкува с него. Този път нямаше искра.
	— Ще те видя в сънищата си, Лин Чан.
	— Надявам се, че песните ти не са така недодялани, както шегите ти — отвърна тя.
	Хенри се запъти обратно към студения град, умислен дали Лин Чан не е най-прямата личност, която е срещал. Но тя щеше да му помогне да намери Луис. Това беше първият обнадеждаващ пробив, който правеше. Надеждата повдигна настроението на Хенри, докато вървеше из тесните, криволичещи улички на Чайнатаун. Над главата му, върху опънати между прозорците на евтините жилища въжета, танцуваха прострените дрехи. Също като знамената, красящи стадиона на „Янките“, където щом настъпеше пролетта, Бейб Рут* щеше да положи всички усилия да се впише в книгите за рекорди. Стигна до широките тротоари и голите дървета на Кълъмбъс парк, където някакъв мъж държеше реч от стъпалата на павилиона със стръмен покрив.
	[* Бейб Рут (1895–1948) е определян като един от най-великите американски бейзболисти в историята на този спорт. — Б.пр.]
	— Китаецът идва с китайските си навици — хазартът, тонг войните* и лулата за опиум. Той е потаен тип. Никога няма да бъде американец. А сега ни донесе и болестта си. Аз казвам да пазим Америка сигурна за американците. Изпратете китаеца обратно в Китай. Изпратете го със следващия кораб.
	[* Тонг са организации сред живеещите в САЩ и Канада китайци, приемани за тайни общества или братства и свързвани с престъпна дейност. — Б.пр.]
	— Фанатик — измърмори Хенри и продължи през парка. Почувства внезапен хлад без причина, която да може да определи — странно усещане за страх.
	— Добре ли си, синко? — попита мъж в костюм от туид. Приличаше на съдия или на министър.
	— Да. Имам предвид, да. Добре съм — отговори Хенри, но чувството за хлад остана.
	— Ето. Вземи една от тези листовки — мъжът му пъхна в ръката брошура: ПАЗЕТЕ АМЕРИКА БЯЛА И АМЕРИКА ЩЕ БЪДЕ В БЕЗОПАСНОСТ. РИЦАРИТЕ НА КУ-КЛУКС-КЛАН СЕ НУЖДАЯТ ОТ ВАС!
	Хенри хвърли брошурата в кошчето за боклук, без да я прочете, и избърса ръце в палтото си.
	Докато чакаше метрото на спирката при Кметството, се опитваше да се отърси от странния ужас, завладял го в парка Кълъмбъс. Мислеше си за всички неща, които искаше да каже на Луис, щом отново го види. Някакъв младеж се заспуска тромаво по стъпалата. Костюмът му беше смачкан, миришеше на алкохол. Мърмореше си нещо, сякаш отговаряше на гласове, които само той чуваше, привлече погледите на останалите чакащи.
	— Къде е проклетото метро? — изпсува мъжът. — Трябва ми метрото!
	— Скоро ще дойде — сгълча го някакъв чиновник. — Успокойте се.
	Хората се отдръпнаха на безопасно разстояние от младежа, докато той вилнееше из перона.
	— Толкова хубаво беше там. Трябва да се върна. Не мога да го открия. Не мога да го открия!
	Хенри погледна към тунела и с облекчение различи далечните светлини на влака да се приближават. Мъжът, който създаваше проблеми, се олюляваше опасно близо до ръба на перона.
	— Внимавайте! — стрелна се напред Хенри и го улови за задната част на костюма му точно когато колелата на влака изскърцаха на гарата.
	Младият мъж рухна на земята, хленчейки в шепите си.
	— Искам само да спя. Трябва да се върна там. Трябва!
	Тълпата се раздели, за да направи път на полицията. Един от офицерите изправи на крака мъжа, който сякаш беше обсебен от призрак.
	— Хайде, приятел. Ще ти намерим страхотно легло, където можеш да си отспиш.
	— Сънувайте с мен — почти проплака мъжът.
	Не спираше да мърмори фразата, докато полицията го отвеждаше.


>>	Как се прави фокус

	Ийви и най-добрата й приятелка Мейбъл Роуз седяха във викторианската трапезария на „Бенингтън“ под разваления, премигващ полилей и пиеха горещо какао, за да прогонят зимния студ. Изминали бяха два месеца, откакто Ийви последно стъпи в бившето си жилище, но Мейбъл настоя, а тя беше удивително умела в това да надделява в спор. Сега, след като беше тук, Ийви не можеше да не забележи колко мърляво и опърпано беше мястото, особено в сравнение с модерните хотели, в които наемаше стаи. За момент й се стори, че вижда Джерико, и сърцето й пропусна удар. Но не беше той и Ийви се почувства едновременно облекчена и разочарована.
	Мейбъл потупа кутията от магазин на „Гимбълс“*, забързана със синя панделка.
	[* „Гимбълс Брадърс“ (Братя Гимбълс) е верига универсални магазини, просъществувала от 1887 до 1987 година. Компанията е известна и с издаването на най-стария парад в страната — Парадът по случай Деня на благодарността. — Б.пр.]
	— Не мога да повярвам, че ми купи рокля. Твърде скъпа е — тормозеше се Мейбъл. — Стачкуващите работници биха могли да ядат цяла седмица с парите за нея.
	Ийви въздъхна.
	— Ама и ти, Бухтичке. Това трагична тирада за опасностите на капитализма ли ще бъде? Защото трябва да ти кажа, че капитализмът прави и прекрасни рокли! Освен това парите са мои, не са твои.
	— Роклята е прекрасна — съгласи се Мейбъл.
	— Също като теб — рече Ийви, с поглед, вторачен над рамото на Мейбъл във въртящата се врата на „Бенингтън“.
	— Какво търсиш? Държиш се така, откакто излязохме от „Гимбълс“.
	— Само, хм, се чудех дали вуйчо Уил не е наблизо — излъга Ийви. — Не искам да се натъкна на него. Разбираш ме.
	Мейбъл кимна. И се усмихна.
	— Божичко, страхотно беше, нали? Само двете, както преди?
	Прекарали бяха прекрасен ден, в който се пързаляха на кънки в Сентръл парк, след това пазаруваха в „Гимбълс“, където Мейбъл се разсмя неудържимо, когато Ийви се направи на служителя от асансьора и извика: „Четвърти етаж: Шапки за главата и торбички за клизмата! Дами, «Гимбълс» ви обслужва от горе до долу!“ Но преживяването беше толкова кратко и крехко. Ийви страшно липсваше на Мейбъл — не се бяха виждали от векове — а и Мейбъл се тревожеше, че новите, вълнуващи приятели на Ийви ще я затъмнят и накрая ще я заместят. Тя не пиеше и честно казано, тържеството, на което присъства у Ийви й се стори тъпо и безсмислено, населено с плиткоумни хора, които не мислеха много за останалата част от света.
	Но това не й пречеше да иска да участва в други такива тържества.
	— Слушай? Имам страхотна идея. Защо не останеш да спиш у нас тази вечер? — попита Мейбъл. — Сигурна съм, че мама няма да е против.
	Ийви изви вежда.
	— Майка ти ме счита за Сатаната.
	— Не те счита! Много. О, забрави за майка ми. Можем да танцуваме на плочите на Пол Уайтмън*, да играем пегити**, да ядем кейк с кафе, докато ни заболят стомасите.
	[* Пол Уайтман (1890–1967) е американски ръководител на музикални групи, композитор, цигулар и диригент. — Б.пр.]
	[** Игра с табло, в която могат да участват от двама до четирима души, излязла на пазара през 1925 година. — Б.пр.]
	— Съжалявам, Бухтичке, но не мога. Има веселба в клуб „Уупии“. Обещах тази вечер да се покажа от тортата.
	— О, разбирам — обезсърчи се Мейбъл. Напоследък все имаше веселби.
	— Наистина. Съжалявам.
	— Ами утре?
	— Урооци по диикция. — Ийви пресилено проточи думите. — И „Рейдио Стар“ идват в радиото да ме снимат. Всъщност ще снимат всички, но и мен също.
	— Звучи… впечатляващо. — Мейбъл се надяваше да не е прозвучала жалко и завистливо, както се чувстваше. — Искаше ми се да съм по-забележителна, вместо да съм… аз.
	Ийви постави юмрук на масата.
	— Глупости! Не искам да чувам и една лоша дума за госпожица Мейбъл Роуз. Тя е прекрасно момиче. Най-прекрасното.
	Мейбъл извъртя очи.
	— Хип, хип, ура!
	— Ти си като никой друг. Ти си единствената съществуваща Мейбъл Роуз — настоя Ийви.
	— Предполагам, че именно затова мъжете всеки ден падат в краката ми. Моите прекрасни качества ги привличат — ожали се Мейбъл. — Ако не бях толкова обикновена, може би операция „Джерико“ нямаше да изглежда безнадеждна.
	Ийви съсредоточено разбърка какаото си, надяваше се, че Мейбъл няма да забележи как страните й поруменяват.
	— Може би Джерико си пада по друго момиче — предположи тя внимателно. — Някаква стара любов. И трябва да се отърве от призрака, преди да започне да ухажва теб.
	Мейбъл се понапери.
	— Наистина ли мислиш така?
	Ийви скалъпи усмивка.
	— Залагам новите си чорапи, че е така. Знаеш ли какво? Не мисля, че трябва да чакаме Джерико. Трябва да бъдеш дръзка! Иди в музея и предложи да помагаш. Кажи му, че имаш съобщение от света на духовете, че двамата трябва да направите каталог на призрачни вещи, и после излезте да танцувате.
	— Ийви! — разкикоти се Мейбъл.
	— Или пък го накарай да изревнува. — Веждите на Ийви заиграха. — Какво ще кажеш за онзи тип, дето ти даде визитката си… Артър Незнамкойси?
	— Артър Браун — уточни Мейбъл. — Не съм го виждала от октомври. Освен това родителите ми не го харесват.
	— Защо така? Гласувал е за Куулидж* или какво?
	[* Калвин Кулидж (1872–1933) — тридесетият президент на САЩ. Представител на Републиканската партия. — Б.пр.]
	Мейбъл се разсмя.
	— Не! Артър им се струва твърде радикален.
	Ийви сложи ръка на челото си.
	— Спрете печатарската преса! Извънредна новина: има човек, който е твърде радикален за твоите родители.
	— Казват, че не е профсъюзен организатор, ами анархист. Явно се е забъркал в проблеми при митинга за Сако и Ванцети*, където станаха онези взривове? Баща ми разказа, че на Артър му се наложило да напусне града, а федералните били по петите му.
	[* Никола Сако (1891–1927), обущар, и Бартоломео Ванцети (1888–1927), рибар, са американски анархисти от италиански произход, обвинени в убийството на пазач и касиер при въоръжен обир на магазин. Осъдени са на смърт при противоречив процес с оспорими доказателства. Присъдата им е обжалвана, съдбата им предизвиква силни граждански вълнения, за помилването им се застъпват влиятелни хора и интелектуалци, но въпреки това през 1927 са екзекутирани на електрическия стол. Изпълнението на смъртната им присъда предизвиква размирици из големите градове в САЩ и Европа. Принадлежали са към анархистко движение, разпространяващо идеята за непрестанна борба срещу жестокото и потисническо правителство. — Б.пр.]
	— Майко! Истински, жив анархист, от една страна, и момче, което прекарва цялото си време в музей на призраците от друга. Ама наистина те бива да си ги подбираш, Мейбси.
	Момичетата пак избухнаха в смях. Мейбъл избърса очи. Чувстваше се сгряна и сдобрена със света. Смела. Странно как един следобед, прекаран с най-добрата приятелка, може да оправи живота на едно момиче.
	— Божичко, липсваше ми, Ийви, хайде скоро да го повторим?
	— Ще го повторим, Бухтичке — обеща Ийви, стисна пръстите на Мейбъл и стана. — Мразя да развалям веселбата, но най-добре да се размърдам. Имам среща с една торта. Преди да тръгна, трябва да ми изнесеш ревю с роклята си!
	— Сега ли?
	— Не. За идния Четвърти юли. Разбира се, че сега! Настоявам.
	— Добре. Да се качим.
	Ийви поклати глава.
	— Няма да се качваме. Искам пълна програма. Качи се горе и се облечи в разкошните парцалки. После — Ийви сниши глас до дрезгаво мъркане — искам да се появиш от асансьора и да позираш до стената като Клара Боу*!
	[* Клара Боу (1905–1965) е американска актриса, превърнала се в секссимвол и кинозвезда на нямото кино. Символ на 20-те години на XX век, наричани „Лудите“. — Б.пр.]
	Мейбъл усети как невзрачността припълзява обратно в нея.
	— Не съм Клара Боу.
	— За Бога, Мейбси! Придай си малко загадъчност, нали? Ще почакам тук. Само да не ти отнеме цял ден! И сложи малко червило! — извика Ийви, докато наблъскваше Мейбъл в асансьора.
	— Ще се върна нова жена! — обяви Мейбъл и посочи към небето, служителят в асансьора плъзна и затвори вратата.
	— Тик-так. Купон? Торта? — напомни си Ийви и се отпусна в едно кресло във фоайето. Отдръпна тежките кадифени завеси настрана и се загледа навън през прозорците. Все още никаква следа от негодника Т.С. Уудхаус. Преди да излязат от „Гимбълс“, Ийви се беше вмъкнала в една телефонна кабинка и му бе подшушнала, че „Госпожица Ийви О’Нийл е била видяна да съпровожда най-добрата си приятелка до комплекса «Бенингтън» за пръв път, откакто напусна през ноември, в случай че проявяващите интерес държат на история за вестниците.“ Сумата, която Ийви плащаше на Уди, за да пише името й в новините, може и да беше нищо и никаква, но все пак си оставаха трудно спечелени пари и за него беше най-добре да не ги пилее в някоя кръчма, а да работи за увеличаване на известността и на двама им.
	Някой бутна въртящата се врата. Най-накрая, помисли си Ийви. Скочи и застана под един позлатен стенен свещник, обърнала по-хубавата си страна към входа, в случай че Уудхаус е проявил достатъчно ум, за да доведе и фотограф. Вратата описа пълен кръг. Но във фоайето влезе не Уудхаус, ами Джерико. За миг се спря, разви шала си, без да я забележи. Стомахът на Ийви се присви страшно силно, докато чувството, което се мъчеше да забрави се надигаше, бълбукайки. Спомни си сутринта в хотелската стая в Бретрън, след като Джерико беше прострелян, какво беше да са двамата, толкова открити, толкова честни. Ийви никога не се бе чувствала така разголена пред някого, дори с Мейбъл, сякаш би могла да каже всичко и да я разберат. Какво опияняващо чувство. И опасно. Едно момиче се нуждаеше от броня, за да се справя в света, а Джерико владееше подход да я обезоръжава с лекота.
	Очите на Джерико се разшириха, а след това на устата му се показа прекрасна усмивка.
	— Ийви! — извика той, тръгна право към нея и нейната решимост да не го допуска започна да се руши.
	— Здравей, Джерико — нежно поздрави тя и двамата застанаха смутени във фоайето. Хората ги подминаваха, но Ийви почти не ги забелязваше. Забравила беше особената красота на Джерико — строгите скули, пронизващия син цвят на очите му. Дългия кичур руса коса, който все се измъкваше и падаше на бузата му. Той се опитваше да я приглажда назад, но тя отново падаше, а Ийви искаше само да постави длани на врата му. Толкова лесно беше да го докосне.
	— Как си… — подхвана тя в същия момент, в който и Джерико заговори. Разсмяха се притеснено.
	— Първо ти — отстъпи Ийви.
	— Слушам радиопредаването ти. Много е добро. Имаш вроден талант.
	— Майчице. Благодаря. — Ийви се изчерви от похвалата.
	Настана неловко мълчание. Джерико се прокашля и посочи с жест към трапезарията.
	— Яла ли си? Можем да пием чай в трапезарията. В името на старите времена.
	Ийви погледна към асансьора.
	— О. Всъщност си тръгвам. Само чакам Мейбъл.
	Джерико пристъпи по-близо. Ухаеше на чистота и на гора, както в онази сутрин, когато се целунаха.
	— Липсваш ми — призна той тихо и сериозно.
	Дъхът на Ийви спря в гърдите й, болезнено се сгъсти като в балон. Чувствата й към Джерико подлежаха на контрол само когато той беше спомен. Във вихъра на веселбите и радиопредаването, и да, в прегръдките на други, обичащи да се забавляват момчета, мислите за него можеха да бъдат изтласкани настрани, това беше научила. Но тук, в негово присъствие, положението ставаше съвсем друго. Ийви погледна нагоре към очите му.
	— Аз…
	— Това Гадателката на влюбените ли е?
	— Майчице, наистина! Тя е!
	Възторжено бърборене изпълни предната част на фоайето, когато неколцина от обитателите на „Бенингтън“ разпознаха Ийви. Тя пое рязко дъх и се отдръпна.
	— Трябва… трябва да вървя. Закъснявам за тортата…, искам да кажа за тържеството! Тържество с торта. — Ийви звучеше толкова замаяно, колкото се и чувстваше. — Предай на Мейбъл, че съм си тръгнала.
	— Почакай. Не си тръгвай.
	Джерико протегна ръка към нея, докосна върховете на пръстите й точно в мига, в който вратите на асансьора се отвориха и Мейбъл изхвърча в новата си жълта рокля като някоя от танцьорките на Айседора Дънкан*.
	[* Айседора Дънкан (1877–1927) — американска танцьорка от ирландски произход, считана за основателка на модерния танц. — Б.пр.]
	— Скъъъъъпа! Това съм аз, Мейбъл БараСуонсънНайтБоу… о!
	Ийви светкавично издърпа ръката си далеч от Джерико и изтича към приятелката си.
	— Мейбси! Като съновидение си в тази рокля!
	— Какво съновидение? — попита Мейбъл. Очите й се стрелкаха между Ийви и Джерико.
	— Не е ли смешно? Виж само на кого попаднах, нашия стар приятел Джерико, самият той — твърде приповдигнато избърбори Ийви. Усещаше погледа на Джерико върху себе си и не смееше да го погледне.
	— Леле, изглеждате така, сякаш сте водили много задълбочен разговор. Надявам се, че нищо не съм прекъснала — каза Мейбъл.
	— Просто убивахме времето до твоето идване — изчурулика Ийви с нарастваща паника. Страхуваше се, че той всеки момент ще каже нещо за случилото се, ще разбие сърцето на Мейбъл и ще остави белег върху дългогодишното им приятелство.
	Въртящата се врата отново се завъртя, докато Сам я блъскаше и високо говореше на Джерико през фоайето.
	— Виж, проблемът с Ницше, освен че скапва всяка радост, е, че мисли като разглезено седемгодишно хлапе, което не иска да дели кофичката си с играчки на площадката с пясък…
	— Сам! Сам, насам! — избърбори Ийви.
	Ухиленият Сам тръгна бавно към тях с ръце в джобовете.
	— Я виж ти, и това ако не е самата Савска царица. Точно момичето, което търсех, Фреди каза ли ти новината за нашата изложба, посветена на Ясновидците? Мислех си, че…
	Ийви уби ръце около врата му.
	— Сам, най-после! Закъсня. Но не се сърдя. Какъв си ми красавец само!
	Челото на Сам се набразди.
	— Простете, госпожице. Взех ви за Ийви О’Нийл. Явно съм се припознал.
	Ийви се засмя пресилено.
	— Стига и ти! Непрекъснато си в роля. — Плъзна пръсти по ръката на Сам и междувременно леко го ощипа. — Виж, закъснявам за клуба, трябва да дойдеш с мен, нали? До скоро, Мейбси, скъпа! Хайде скоро да повторим днешния ден! — Ийви кимна към Джерико. — Радвам се, че те видях отново, Джерико.
	Докато двамата със Сам се отдалечаваха, Ийви успя да хвърли поглед през рамо и видя как Джерико я гледа, наранено и стоически. Постъпила бе, както трябва, макар да се чувстваше ужасно.
	Щом излязоха от „Бенингтън“, Ийви пусна ръката на Сам.
	— Като поразмислих, твърде студено е за разходка и май ще вали. По-добре да си взема такси от тук.
	Сам се ухили.
	— Моля? И да прекъснеш задушевното ни, сърдечно събиране?
	— Да. Съсипана съм и от това. Но ще се съвзема, не се съмнявай. — Ийви даде знак на портиера.
	— Помниш ли, когато се запознахме на гара Пен?
	— Когато ми открадна двайсет долара ли? Как да забравя?
	— Тогава ми каза, че не си актриса. — Сам наклони глава и присви очи. — Мисля, че ме преметна.
	— Сигурна съм, че не знам за какво говориш, Сам Лойд. — Ийви гледаше с надежда към улицата, където портиерът стоеше с вдигната ръка.
	— Напротив, аз пък съм сигурен, че знаеш. Не се притеснявай, няма да разруша прикритието ти. Но искам нещо в замяна.
	— Ти да не заряза кражбите заради изнудвачеството?
	— Не го искам за себе си. А за вуйчо ти. Ще изгуби музея, Ийви, ако не направим някакъв фокус.
	— Не виждам какво ме засяга този проблем.
	— Трябваш ни за изложбата на Ясновидците. Ако я споменеш в твоето радиопредаване и бъдеш почетен гост, можем да гарантираме голямо откриване, може би дори ще изплатим данъците, преди данъчните да обявят цялото място за разпродажба.
	Очите на Ийви заискриха.
	— И защо да помагам на Уил? Рискувах живота си, за да му помогна при разрешаването на Пентаграмните убийства, а после той се опита да ме прати обратно в Охайо. Това му беше благодарността. Може би е време да спрем с ежемесечните фокуси, Сам. Може би е време Уил да се откаже от този стар музей.
	— Това е делото на живота му, Савска царице.
	— Тогава ще намери начин да го спаси, щом толкова означава за него.
	Сам поклати глава.
	— Наистина имаш сърце от камък, Ийви О’Нийл.
	На Ийви й се прииска да му каже, че ако беше коравосърдечна, сърцето нямаше да я боли толкова. Постъпила беше правилно, като отблъсна Джерико и го насочи към Мейбъл. Нали?
	Приближи се господин в тъмен костюм.
	— Бихте ли ми дали автограф, госпожице О’Нийл? Аз съм ваш голям почитател.
	— Разбира се. На чие име да бъде? — попита Ийви, като междувременно започна да говори, както я бяха учили на уроците по дикция.
	— Само подпис е достатъчно, ако не ви затруднява много.
	— Никакъв проблем — проточи думите Ийви. Постави последната завъртулка на подписа. — Заповядайте.
	— Не мога да ви кажа какво означава това за мен — рече мъжът и взе автографа си, но Ийви не чуваше. Време е, помисли си тя, когато видя Т. С. Уудхаус да върви по улицата.
	— И това ако не е Гадателката на влюбените! — рече той, дъвчейки дъвка. Наду едно балонче и Ийви едва се сдържа да не го пукне.
	— Колко хубаво да ви видя най-после, господин Уудхаус — поздрави Ийви.
	Уудхаус се прозя.
	— Спасявах група монахини от горяща църква.
	— И вероятно сте драснали клечката на пожара, за да си осигурите историята — не му остана длъжна Ийви.
	Т.С. Уудхаус кимна към групичката ученички, които тичаха към тях през улицата и развълнувано си шепнеха помежду си.
	— Чудя се кой е пуснал слуха, че си тук, в „Бенингтън“? — смигна й Уудхаус.
	Балончето най-накрая беше пукнало звучно.
	— Госпожице О’Нийл? — обърна се към нея едно от момичетата. — Обожавам предаването ви!
	— Толкова невероятно мило е, че го казвате — рече Ийви със своя глас на радиозвезда, а момичетата се разпискаха възторжено. На Ийви й харесваше да я разпознават. Всеки път, когато се случеше, й се приискваше да може да направи снимка и да я изпрати на Харолд Броуди, Норма Уолинфорд и всичките провинциални дребноблагороднически величия в Охайо, които я бяха преценили погрешно. Най-отдолу на снимката щеше да им напише: Страхотно си прекарвам. Какво щастие, че не сте тук!
	Сам прегърна Ийви, докато тя даваше автограф.
	— Почеркът й не е ли красив?
	Т.С. Уудхаус се подсмихна.
	— Виж ти, имате вид на двамца, които са си много близки. Има ли нещо, което читателите на „Дейли Нюс“ трябва да знаят? Преди няколко месеца се носеха слухове, че двамата сте заедно.
	— Не. Не сме — твърдо отсече Ийви.
	— Стига, Агнешка мръвчице, не е хубаво да говориш така за годеника си!
	— Годеник ли? — изви вежда Уудхаус.
	В този момент момичетата отново се разпискаха. Насъбрали се бяха още хора. Малката тълпа се превръща лесно в голяма. Такава беше математиката на слабата.
	— Той се шегува и то как — рече Ийви.
	Сам я дари с най-прекрасния си поглед на влюбен.
	— Луд съм по това хлапе от деня, в който я зърнах на гара „Пен“.
	— Сам… — със скована усмивка го предупреди Ийви.
	— И кой не би? Погледнете само това личице!
	Той щипна Ийви по бузата. Тя стъпи тежко на крака му.
	— Олеле, това е страшно романтично — въздъхна едно от момичетата. Неколцина от навалицата изръкопляскаха.
	— Гадателката на влюбените си има възлюбен, така ли? — пошегува се някакъв мъж.
	— Не, той не е…
	— Стига, цветенце. Да не крием любовта си. Край вече.
	— Иска ми се да скрия юмрука си в стомаха ти — прошепна му в ухото Ийви.
	— Опитвате се да държите в тайна този романс ли, госпожице О’Нийл? И най-важното, криете го от мен? — не спираше с настойчивите си въпроси Уудхаус, настървен да надуши сензацията.
	— Госпожице, таксито ви! — Портиерът държеше вратата отворена за Ийви.
	Първите ситни, бързи капки дъжд паднаха върху тротоара. Сам на практика наблъска Ийви на задната седалка на автомобила.
	— Тръгвай, любима! Не мога да допусна малката ми радиозвезда да настине.
	Ийви открехна задното стъкло.
	— Утре ще извлекат трупа ти от реката, Сам Лойд — изсъска тя, преди таксито да потегли по улицата.
	— Тя не каза ли току-що, че ще извлекат трупа ти от реката? — попита Т.С. Уудхаус с молив, кацнал върху бележника му.
	Сам въздъхна като пламенно влюбен мъж.
	— Така каза, малката ми пандичка. Това поведение е единствената защита, която клетото, безпомощно момиче има срещу животинското привличане на любовта ни. Хм, можеш да цитираш думите ми.
	— Животин… привличане… на нашата… любов… — Уудхаус още пишеше, когато небесата внезапно се отвориха и се изля невероятен порой.


	По-нататък по улицата вървеше с приведена глава слаб мъж в тъмен костюм, промъкваше се през анонимното стълпотворение по улиците на Ню Йорк, сякаш бе безплътен. Най-накрая се вмъкна на предната седалка на незабележим седан. Подаде автографа на шофьора.
	— Заповядай. Да не кажеш, че никога нищо не съм ти дал.
	Шофьорът хвърли поглед на подписа на Ийви, после го пъхна в джоба на гърдите си.
	— Племенница на Фицджералд, ъ? Любопитно.
	— Светът е любопитно и опасно място, господин Джеферсън. Призраци и Ясновидци. Хора, които твърдят, че са видели мъж с цилиндър. Външни и вътрешни заплахи. Сигурността е крайъгълен камък на свободата ни. А на нас е поверено да опазим тази сигурност.
	— От море до сияйно море*, господин Адамс. — Шофьорът включи двигателя. — Тя наистина ли има божествена дарба?
	[* Стих от популярната патриотична песен „Красивата Америка“ — Б.пр.]
	— Трудно е да се каже — отвърна пътникът, докато отваряше пакет с шамфъстъци. — Предполагам, че трябва да уредим малко изпитание като проверка.


>>	Глупава грешка

	Хенри седеше на стола и чакаше часовникът да удари три. Мислеше си за първия път, когато очите му зърнаха Луис Рене Бърнард.
	Случи се през май 1924. Хенри беше на петнайсет и вместо в интерната в Ню Хемпшър, той си беше вкъщи. Толкова тежко бе преболедувал дребна шарка, че всички се изплашиха, затова получи разрешение от родителите си да прекара лятото у дома, за да възстанови силите си. По онова време баща му беше от седмици в Атланта, където го задържаха някакви дела. Нестабилната му психически майка прекарваше дните си в семейната гробница, отправяйки молитви към каменните светци с изрисувани лица, станали на шупли от вечната влага в Ню Орлиънс. За пръв път в живота си Хенри беше свободен да прави каквото поиска.
	Реши да отиде на еднодневна екскурзия с туристическото речно корабче, което се полюшваше, плаваше нагоре-надолу по калната Мисисипи от Ню Орлиънс до Сейнт Пол. Повечето хора се качваха, за да танцуват. Хенри беше дошъл, за да слуша. На корабчетата свиреха своите парчета някои от най-добрите музикални групи в Ню Орлиънс; да се слуша музиката им беше като майсторски клас по диксиленд джаз*, проведен върху вълните.
	[* Стил, развил се по времето, когато все повече бели музиканти започват да свирят джаз. — Б.пр.]
	Джаз групата на борда на парахода „Блажени“ беше страхотна — можеше да съперничи на Фейт Марбъл*. Сладостните извивки на кларинета се издигаха и снишаваха срещу непристойната съблазън на тромпета, докато пасажерите подскачаха рамо до рамо с искрящи очи на огромния дансинг под вентилатора на табана, който беше почти безпомощен срещу жегата и комарите на делтата. Вниманието на Хенри обаче привлече цигуларят. За пръв път в живота си виждаше толкова красиво момче, с гъста, почти черна коса, отметната назад от лицето, на което се открояваха плътни вежди, тъмнокафяви очи и квадратна челюст. Когато се усмихна, очите му се присвиха в полумесеци; кучешките му зъби бяха малко по-големи от предните и леко криви. А и името му звучеше като изсвирена на пиано мелодия — Луис Рене Бърнард. В края на третата песен Хенри беше безнадеждно влюбен.
	[* Фейт Марбъл (1890–1947) е американски джаз пианист и музикант, ръководител на джаз групи. На седемнайсетгодишна възраст започва да свири на параходите, които правят екскурзии по река Мисисипи. Членовете на неговите групи е трябвало да се отличават с богата музикална култура, познания и умения. Много известни джаз музиканти са преминали през тях. — Б.пр.]
	Луис явно също забеляза Хенри. Вечерта „Блажени“ акостира на пристанището в Ню Орлиънс и Луис изтича след слезлия на брега Хенри.
	— Простете. Струва ми се, че сте си изгубили шапката, нали така? — попита той и посочи към сламената шапка, нахлупена на главата му.
	— Страхувам се, че не е моята — каза Хенри.
	— Ами със сигурност не може и да е моята. Изобщо не ми отива.
	— О, не! Не съм съгласен. Много е… — Хенри осъзна твърде късно, че Луис има право; шапката беше твърде малка за него. Започна да търси дума, за да не съсипе всичко — като за кораб.
	Луис се разсмя и Хенри си помисли, че този смях май е най-хубавото, което е чувал, по-хубаво дори от джаза.
	— Харесваш ли бухтички по акадски? — попита стеснително момчето.
	— Че кой не харесва бухтички по акадски?
	Отидоха в „Кафе дьо Монд“, където хапнаха сладки пържени бухтички с чаша гъсто кафе от цикория. След това се разходиха по речния бряг, слушаха чайките и сирените на далечните кораби. Стояха един до друг известно време, чакаха другите да се разотидат и да останат сами, тогава след няколко разменени глуповати погледа, Луис се приведе и целуна нежно Хенри по устните. Това не беше първата целувка на Хенри; честта се бе паднала на Синклер Мадингтън, идиот от училището Филипс Ексетър*. Целувката им беше неловка, непохватна и леко отчаяна. Последваха я седмици на избягване, дължащо се на споделения срам. В целувката на Луис нямаше срам; само сладост, от която стомахът на Хенри се присвива, главата му се замая като от шампанско. Не искаше да свършва.
	[* Изключително престижно средно училище, основано през 1781 година в Ексетър, Ню Хемпшър. — Б.пр.]
	Луис постави шапката на главата му.
	— На теб ти отива повече.
	— Така ли мислиш?
	— Убеден съм. Това, приятелю, ще бъде късметлийската ти шапка.
	И Хенри повече не се раздели с нея.
	— Какво е това нещо на главата ти? — попита готвачката Флоси, когато той мина през кухнята с шапката, килната под моден ъгъл.
	— Късметлийската ми шапка — отвърна Хенри.
	Тя поклати глава, докато подправяше пилето.
	— Щом така казваш.
	Това беше лятото на Хенри и Луис. Хенри научи, че Луис е на седемнайсет и е част от реката, както бяха рибите и покритите с мъх скали. Преди да почине твърде млад, бащата на Луис, по произход акадец, му предал любовта си към музиката и дарбата на цигулар. Майка му го научила да разчита на себе си, като най-напред го оставила на далечни роднини, а после, когато бил едва на седем — в католическо сиропиталище в Ню Орлиънс. На дванайсет Луис избягал оттам, предпочел живота по улиците, рибарските лагери и речните кораби. Преболедувал от тонзилит, който оставил в гласа му дрезгавина, заради нея всичко, което казваше, от „Рибите хапят“ до „Ли моа ла верите“*, звучеше като флирт. Изгубил пари в „Буре“ и свирил най-красивите мелодии за цигулка във Френския квартал. Никога никъде не се задържал задълго, но засега обитаваше убийствено горещия табан над една бакалница на Дофин Стрийт. Обичаше до полуда хрътката си, Джаспър, когото открил изоставен до реката.
	[* От фр. „Dis-moi la verité!“, „Кажи ми истината!“ — Б.пр.]
	— Също като мен — заключи Луис, почесвайки влажните, пухкави уши на кутрето. Навсякъде водеха Джаспър със себе си. Изглежда, че никой в Квартала не беше против, и често за него имаше купа с остатъци от храната.
	Хенри призна на Луис нещо, което не беше доверявал на никого: след боледуването си бе разбил любопитния навик на осъзнатото сънуване. Една нощ, докато боледуваше от дребна шарка, той се събуди, защото не му достигаше въздух, сякаш бе потънал, ужасно чувство. Когато се съвзе, осъзна, че не се е събуждал. Вместо това беше напълно осъзнат в съня.
	— И изплаши ли се? — попита Луис.
	— Да — призна Хенри, наслаждавайки се на усещането от ръцете на любимия си около него.
	— Можеше ли да направиш каквото поискаш?
	— Не — отговори Хенри.
	— Ако можех да сънувам което и да е място, бих сънувал колиба в залива — каза тогава Луис. — Колибка. Рибарско корабче. Вестник, пълен с раци, готови да бъдат изядени.
	— Аз ще бъда ли в съня? — тихо попита Хенри.
	— Нямаше да е хубав сън, ако те нямаше.
	И ето така Хенри разбра, че е влюбен.
	Същата нощ той се разходи в съня на Луис. Имаше провинциална колиба край окъпана в слънце река, където стари живи дъбове спускаха плетеници от испански мъх във водата. На предната веранда стоеше дървен люлеещ се стол, а наблизо се полюляваше рибарско корабче. Разходката беше кратка — сънят се промени и въпреки че положи много усилия, Хенри не успя да остане на онова красиво място. И все пак беше щастлив, че е успял да надзърне в него, макар и за няколко минути.
	През юни се наеха на работа на борда на едно екскурзионно корабче, където свиреха срещу храната си. Когато спираха из различните заспали южняшки градчета покрай реката за пренощуване, Луис и Хенри купуваха храна за чернокожите музиканти, на които не им беше разрешено да влизат в хотелите и ресторантите на белите.
	— Не ми се струва честно — каза Хенри на Луис.
	— Защото не е честно.
	— Много неща са такива — рече Хенри. Искаше да държи ръката на Луис, но не се осмеляваше да го направи на публично място, където всеки можеше да ги види. Вместо това изчакваха осъждащия ги свят да заспи, тогава се измъкваха надалеч и се целуваха, докато вече изпръхналите им от слънцето устни не ги накараха да спрат.
	През юли дните минаваха в риболов и плуване. Повечето нощи обикаляха клубовете и баровете във френския квартал, от бакалницата на Джо Кашо, където идваха да танцуват и пият всички бохеми, до заведението на Селест, където собственикът Алфонс им поднасяше бира в чаши за чай. Понякога си купуваха кана домашно бренди, подправено с плодчета хвойна, от италианската вдовица, която беше поела работата в семейната спиртоварна след смъртта на мъжа си. После взимаха тролея по Ченъл Стрийт* към гробищата, за да пият, говорят и мечтаят. Сред каменни ангели и призиви към Божията милост, изсечени в мрамор, полупияният Хенри градеше велики планове за двамата:
	[* Улица в Ню Орлиънс, построена на мястото, където се планирало построяването на канал, който да разделя креолите (потомците на френските и испанските колонизатори), обитаващи Вийо Каре (от фр. Vieux Carré, Старото каре), и придошлите по река Мисисипи американци от Кентъки и други щати на Средния запад, след закупуването на Луизиана от САЩ. От проекта за канала останало само името на улицата, която започва при река Мисисипи и завършва при гробищата. — Б.пр.]
	— Можем да отидем в Сейнт Луис или Чикаго, дори в Ню Йорк!
	— Какво ще правим там?
	— Ще свирим!
	— И тук свирим.
	— Но там никой няма да ни познава. Ще бъдем никои. Можем да сме свободни.
	— Можеш да си свободен, колкото решиш да бъдеш — каза Луис.
	— На теб ти е лесно да го кажеш — засегна се Хенри. — Ти не си Дюбоа.
	Да си Дюбоа не беше завет, беше клопка. Те бяха едно от първите семейства в обществото на Ню Орлиънс, с величествена къща от времето преди Гражданската война, която свидетелстваше за старите им корени. Бели колони и обкръжена от строги редици величави дъбове, „Бон Шанс“* беше издигната от прапрадядото на Хенри, господин Ксавие Дюбоа, който натрупал богатството си от захар върху гърба на робите си. Наследникът му, първият Хенри Дюбоа, заграбил земя от индианците чоктоу по време на Акта за изселване на индианците**, а дядото на Хенри беше приел да служи като полковник в армията на Конфедерацията, марширувал с генерал Лий, за да защити откраднатите земи и откраднатите съдби, които вървели ведно. Хенри често се чудеше дали е имало и един Дюбоа, който да е извършил макар и едно благородно дело в живота си.
	[* От фр. „Bonne chance“, добра възможност, добър късмет, сполука. — Б.пр.]
	[** Законът за изселване на индианците е приет от Конгреса на САЩ през 1830 година. Съгласно него, президентът на САЩ има право да преговаря с индианските племена, населяващи южните части на страната, да бъдат преселени във федерални територии на запад от река Мисисипи. Законът е посрещнат с огромно одобрение от бялото население на южните щати, което жадува да получи достъп до земите, обитавани от югоизточните индиански племена. На теория преселването е трябвало да стане доброволно. — Б.пр.]
	Единствената война, от която изглежда се интересуваше бащата на Хенри, беше войната с неговия собствен син. Това беше безкръвна война; непогрешимостта на баща му внушаваше известна спокойна увереност. Той никога не се съмняваше, че дадените от него указания ще бъдат изпълнени дословно, затова и никога не се налагаше да повишава глас. Виковете бяха за слабохарактерните мъже.
	„Хал, няма да разстройваш майка си.“
	„Естествено, Хал, ще влезеш в Университета на Мисисипи.“
	„Трябва да учиш право, Хал. А след това да се подготвяш за съдия. Музиката не е благородна професия.“
	„Онези джазови и разни други музиканти не са подходяща компания за млад мъж с твоето потекло и положение, Хал. Не забравяй, че ти си Дюбоа, образец на стабилната репутация на това семейство. Съобразявай поведението си с този факт.“
	Крехката, неуравновесена майка на Хенри отдавна беше съсипана от господарското поведение на баща му. При първия й срив бащата на Хенри беше отказал да я заведе в санаториум, защото се страхуваше от мълвата. Вместо това семейният лекар й предписа хапчета и впоследствие майка му се луташе из безкрайните салони и стаи на „Бон Шанс“, изгубена птичка, неспособна да се задържи дълго на нито едно място, докато най-накрая не намереше убежище в семейната гробница. Тя сядаше на покритата със следите на времето пейка и се взираше в градината, а пръстите й непрестанно премятаха мънистата на молитвената броеница.
	— Заради витамините стана. Не биваше да ги вземам — доверяваше тя на Хенри с притеснен глас. — Така се изплаших, когато изгубих поредното бебе. Толкова много изгубени бебета. Лекарят ме увери, че витамините ще помогнат.
	— И са помогнали. Защото ме има мен, маман — говореше й Хенри.
	— Тя ми изпрати писмо и ми каза, че трябва да скрия птичето — говореше тя и не оставяше на мира черните мъниста между трескавите си пръсти.
	Флоси идваше и отвеждаше майката на Хенри в голямата бяла къща.
	— Хайде, госпожице Катрин. Светиите няма да се сърдят, ако обядвате.
	Хенри пак се измъкваше с Луис и двамата се качваха на железницата до западния край на езерото Пончартрейн, където ловяха риба от пристана в Бъктаун, правеха си излети до Стария испански форт или свиреха в хотелите и курортите на Милнбърг.
	Луис никога не го наричаше Хал. Винаги Хенри, изричаше името му с дрезгавина, солена колкото въздуха над Квартала: „Да си направим раци, Хенри.“ „Чули как изсвири този отрязък, Хенри?“ „Хенри, не се дръж като слабоумен. Всички ни чакат в бара на Селест.“
	И любимото на Хенри: „Моа, же т’ем*, Хенри.“ Хенри не искаше лятото да свършва.
	[* От фр. „Moi, je t’aime“, „Обичам те“. — Б.пр.]
	След това, в един злощастен и спокоен августовски ден, Джаспър умря. Преди Луис да успее да го спре, кученцето хукна след една улична котка и попадна под камиона на човек, който караше лед и който в този момент завиваше от Рампар. Луис също нададе вой, свлече се на колене и прегърна мъртвото си куче. Шофьорът, мил човек с бузесто лице, свали шапката си и потупа Луис по рамото като баща, съжаляваше от все сърце.
	— Изскочи изневиделица, синко. Нямах време да спра. Наистина съжалявам. И аз имам три кучета.
	Луис беше неутешим. Хенри купи бутилка алкохол от италианската вдовица и двамата се приютиха на мансардата, трупът на Джаспър лежеше увит в одеяло на леглото. Хенри прегръщаше Луис, а той плачеше. Даваше му да пие от силното питие, докато погледът на Луис не стана стъклен. По-късно Хенри взе назаем кола от един от собствениците на „При Селест“ и двамата погребаха Джаспър далеч в залива, под една провесила клони върба, и отбелязаха гроба с кост от печено, отмъкната от кухнята на флоси.
	— Тя ще ме убие, ако разбере, че съм й свил най-хубавия кокал за супа. — Хенри свали мократа си от пот риза.
	— Добро куче беше — рече Луис. Очите му бяха червени и подпухнали.
	— Най-доброто.
	— Защо всички създания, които обичам, трябва да ме напуснат? — прошепна Луис.
	— Аз няма да те напусна — обеща Хенри.
	— Как ще принудиш баща си да ти позволи да останеш?
	Хенри прехапа устна и впери поглед в прясно натрупаната земя.
	— Ще измисля нещо.
	— Обещаваш ли?
	— Обещавам — рече Хенри, без да има представа как ще стане.
	Дойде краят на август, донесе със себе си мъгливи облаци, които обещаваха дъжд, но не се изляха. След ден с изпепеляваща жега Хенри и Луис седяха на едно одеяло до провиснала лиана от каскадни грамофончета, в унило настроение. Дошла беше телеграма: бащата на Хенри се прибираше от Атланта на следващия ден. Училището започваше в седмицата след Деня на труда. Хенри щеше да е на километри от Луис.
	— Защо просто не кажеш на баща си, че не искаш да идеш?
	Хенри горчиво се разсмя.
	— Никой нищо не отказва на баща ми.
	Откъсна грамофонче от лианата и го смачка между пръстите си.
	— Какво ти е направило цветето?
	Но шегата не успя да накара Хенри да се отърси от завладялото го нещастие. В интерната Хенри щеше да бъде подложен на режим, на безцветен живот с посещение на параклиса сутрин, латински, тормозещи го по-големи съученици, прикрити намеци за начина, по който говореше и вървеше. Нямаше да има джаз и варени раци, нито риболов от пристана. Нямаше да има нито един от ексцентричните образи, с които се бяха запознали при посещенията си в Квартала, мъже и жени, които гледаха на двете момчета като на прекрасни племенници. Нямаше да има никакъв Луис. Хенри усети физическа болка.
	Луис беше нарисувал сърце в земята. В сърцето бе изписал Л+Х. Хенри понечи да го заличи, преди някой да го е видял. Луис спря ръката му.
	— Недей.
	— Но…
	— Недей — повтори Луис.
	Тази нощ лежаха заедно на тясното легло, заслушани в шипящия прилив на езерото Пончартрейн, който се въртеше около коловете под колибата. Наболата брада на Луис дереше страните на Хенри, но той не искаше за нищо на света да спре да го целува. Бяха ръце, устни и езици. Потънали бяха в пот от изследване и удоволствие. След това лежаха преплетени, докато Хенри заспиваше до нежния топъл дъх на Луис върху рамото му, а навън из улиците на Уест Енд веселието се вихреше.
	Бащата на Хенри се прибра в един августовски петък, лятото вече клонеше на свършек. От стола си в библиотеката той одобри потъмнелия тен и луничките на сина си.
	— Изглежда си възстановил здравето си, Хал.
	— Да, татко — рече Хенри.
	— Училището ще се радва да го научи.
	Сърцето на Хенри заби толкова бързо, че се почуди дали баща му няма да го чуе чак от другата страна на огромния персийски килим.
	— Мислех си, че мога да завърша училище тук. В Ню Орлиънс.
	Баща му надникна над ръба на отворения вестник.
	— Защо?
	— Мога да помагам за мама? — излъга Хенри.
	— Имаме си слуги и лекар за тази работа. — Вестникът отново се издигна като бариера помежду им.
	— Бих искал да остана — направи опит Хенри. Положи усилия да не се разплаче. — Моля.
	— Изпратих вече чека за училищната ти такса.
	— Ще ти върна парите.
	— Не ставай смешен.
	— Ще ти ги върна! Ще се наема на каквато и да е работа. Ще…
	— Темата е приключена, въпросът е уреден. — Баща му го погледна за последно с любопитство. — Къде ходиш вечерите?
	— Разхождам се дълго. По съвет на доктор Блейк. Заради здравето ми — излъга Хенри, изпълнен отново със силата на тайния си друг живот.
	Баща му го погледа още малко с присвити очи.
	— Хубаво — рече накрая и отново се насочи към вестника си. — Предполагам, че доктор Блейк знае по-добре.
	Разкриха ги заради глупава грешка.
	Луис беше написал на Хенри писмо. Красиво писмо. Хенри го знаеше почти наизуст, прочел го беше много пъти. Не можеше без него, затова го преместваше от джоб в джоб, постоянно го носеше у себе си, за да може да го чете винаги когато има желание. Но една вечер беше толкова уморен, че го забрави в джоба на сакото си. Перачката го бе открила и занесла на баща му.
	Стомахът на Хенри се свиваше болезнено, всеки път, когато си спомнеше как го извикаха в салона, а икономът Джоузеф затвори вратите зад гърба му. За първи път спокойствието на баща му заплашваше да се превърне в друго, в жестокост.
	— Познато ли ти е? — зададе му въпрос баща му, вдигнал противното любовно писмо. — Каква е тая гадост?
	Страхът отне на Хенри възможността да отговори.
	— Дали това… — устата на баща му с усилие произнесе думата — момче… те е опозорило по някакъв начин?
	Луис го беше разсмивал. Луис го беше целувал. Любил го беше. В това нямаше никакъв позор.
	— Не ти ли е хрумвало, че би могъл да изнудва семейството ти, да омърси доброто ни име, да търси пари? — продължаваше баща му. — Мислиш ли си, че само неопитните наследнички могат да станат жертва на търсачи на зестра?
	Хенри искаше да каже на баща си, че Луис е мил и добър, романтичен и внимателен. Онова, което бяха споделили беше истинско. Но беше невъзможно да каже на баща си подобно нещо. Неодобрението му бе толкова силно, че парализираше Хенри, оковаваше го в срам.
	За пръв път се чувстваше такъв страхливец.
	— Няма да се връщаш в Ексетър — обяви баща му.
	— Няма ли? — У Хенри, въпреки страха, се надигна надежда. Можеше да остане тук. С Луис.
	— Ако теб не те засяга опазването на доброто име на семейството, аз съм принуден да го направя вместо теб. Позвъних на някои места. В девет сутринта заминава влак за Чарлстън и за Цитаделата, ще се качиш на този влак. Може би там ще успеят да направят от теб мъж, в отношенията, в които аз се провалих. Никога повече няма да споменаваме това момче.
	Пред погледа на Хенри баща му скъса прекрасното писмо и запали късчетата с клечка, хвърли ги в камината, където те пламнаха и се превърнаха в пепел.
	Забраниха му да излиза от стаята си, където завари куфара си, стегнат за път. Военно училище. Ако положението беше лошо в Ексетър, в Цитаделата щеше да е още по-лошо. Хенри никога нямаше да го преживее. Можеше да спаси себе си, можеше да излъже: „Нямам нищо общо с това момче! Това е недоразумение!“. После можеше да постъпи, както бе наредил баща му, да изостави всичко, което обичаше, Луис и музиката, и да се върне обратно в Ексетър, да стане адвокат, после съдия. Можеше да се ожени за правилното момиче и да има един Хенри Бартолъмю Дюбоа Пети, да се вижда с едни и същи хора, да посещава едни и същи светски балове и вечери, като през цялото време знае, че продължава да е разочарование за баща си, че нищо от случилото се няма да бъде забравено, само отричано. Или можеше да поеме по собствен път, да стане самостоятелен човек. Не му ли казваше баща му да бъде именно такъв?
	Същата вечер баща му се срещна със свои делови партньори. Хенри ги слушаше как си говорят долу, смееха се, докато пиеха портвайн и пушеха пури. Ако това означаваше „да си мъж“, не искаше да има нищо общо с този образ. Баща му и слугите бяха заети и Хенри разбра, че е време. Наблъска каквото успя в една раница, измъкна се през прозореца на спалнята си, спусна се по едно дърво и се промъкна през гробницата. Хенри замръзна, когато се натъкна на майка си, седнала с молитвената си броеница пред статуята на архангел Михаил. Майка му го гледа в продължение на един дълъг миг, погледът й се местеше от раницата към Хенри и обратно, после пак към лицето му, сякаш се опитваше да го запази в паметта си.
	— Отлитай, отлитай, сладко птиченце — прошепна тя и се обърна отново към своите светци, остави сина си да се измъкне от затвора на „Бон Шанс“.
	Хенри се беше промъкнал до Квартала, до табана на Луис, но него го нямаше. Най-напред го потърси в „При Селест“. Нямаше го и там.
	— Чух го да говори, че май ще свири на „Блажени“ — каза му Алфонс.
	Но когато Хенри стигна на пристанището, „Блажени“ вече беше отплавал далеч нагоре по течението. Хенри за малко не се разплака. Помисли да изчака Луис да се върне, но нямаше представа колко дълго щеше да е плаването, а не можеше да си позволи да чака. Баща му щеше да го търси. Веднъж да се устроеше безопасно в новия си живот, щеше някак да успее да се свърже с Луис.
	Късметът беше на страната на Хенри. Един параход тъкмо тръгваше нагоре по Мисисипи и той се уговори да го вземат на борда до Сейнт Луис, като обеща в замяна да свири на пиано. В Сейнт Луис пусна писмо до Луис на адреса на „При Селест“, заедно с адреса на офиса на „Уестърн Юниън“ в Сейнт Луис. В отговор не дойде никаква телеграма. Никой не дойде в Мемфис, в Ричмънд, нито в Ню Йорк. Хенри си мислеше за деня, в който бяха погребали Джаспър. Луис му бе изтръгнал обещание, че няма да го напусне. А Хенри не беше ли направил точно това, да избяга? Дали Луис не го мразеше, че си е тръгнал по този начин? Без да се сбогува? Дали не си мислеше, че е страхливец? Само да можеше да го открие, тогава щеше да му обясни точно как се е случило всичко.
	Хенри не се предаде. Писа до пътуващите музиканти от „Блажени“. Само един отговори, корнетист на име Джими. Съобщи му чутото от свой братовчед, че може би Луис е напуснал Ню Орлиънс и е намерил работа в някаква група във вътрешността на щата, но не си спомняше името й. Хенри простена, когато чу това — такива групи пътуваха из цялата страна. Луис можеше да е навсякъде.
	Тогава си спомни за разходката из съня на Луис. Ако това беше единственият начин да се свърже с него, така да бъде. Трябваше само да направи едно предложение: „Защо не говориш с Хенри? Той те чака в комплекса «Бенингтън» в Ню Йорк. «Бенингтън». Не забравяй.“
	Но най-напред трябваше да го открие.
	Всяка седмица през изминалата година Хенри се опитваше да направи точно това. Бродеше из места, които му бяха познати и странни, понякога много страшни, преследваше всяка следа, която би могла да го отведе до момчето, което не можеше да забрави, момчето, което беше обичал и изоставил. Момчето, което се надяваше да му прости.
	Хенри погледна часовника на китката си.
	Пет минути до три.
	Нави будилника и нагласи метронома да тиктака.
	— Моля те — каза той и затвори очи.


>>	Леговището на сънищата

	Очите на Лин едва се бяха отворили, трептейки, в света на сънищата, когато някой я потупа по рамото и тя извика. Обърна се и видя стреснатия Хенри зад себе си, ръцете му бяха вдигнати в знак на извинение.
	— Да не си… — рече разтреперана Лин — го повторил.
	— Съжалявам? — Хенри не успя да сдържи усмивката си. — Шапката свърши работа! Откри ме.
	— Наистина. Открих те — с почуда рече Лин, умът й вече се мъчеше да проумее как се беше случило. Открила беше жив човек в съня. За пръв път. — Къде сме? Чий е този сън?
	И сякаш по магичен знак започнаха да се чуват шумове: троп-троп от конете, далечното потракване на изкачващия се влак, виковете на амбулантните търговци и тънкото, високо пищене на фабричните сирени. Мъглата се разнасяше и разкриваше същата бъркотия от стари градски улици като в разходката от съня предходната нощ, но сега имаше действие: от вратата на едно заведение излетяха двама мъже, биеха се, а тълпата ги подстрекаваше. Половин дузина улични момчета се блъскаха след едно колело, което подкарваха с пръчка.
	— „Антъни Ориндж Крос“… — Те изчезнаха като струйки дим, а подире им остана екотът от възторжените им викове. Покрай тях изтрополи призрачна покрита каруца, теглена от коне.
	— Внимавайте, внимавайте, площад „Парадайз“! Идва Плачещата жена! — извика мъжът, преди да го погълне мъглата.
	Па-па-па! От подобните на декор покриви отекнаха гърмежи и срещу маранята се замярка призрачен мъж в старомодна жилетка и сако, сякаш бе част от филмова прожекция.
	— Дами и господа! — извика видението. — Хайде насам! Елате всички на пневматичния влак на Алфред Бийч*. Вижте това чудо сами и се удивете — бъдещето на пътуването, точно под тези улици! — видението ръкомахаше вдясно от него и се появи сграда от варовик.
	[* Алфред Или Бийч (1826–1896) е американски издател и изобретател. Бийч разработва функционална подземна система от пневматични тръби, в които чрез гигантски вентилатори се задвижват специални коли по улиците „Мъри“ и „Уорън“. — Б.пр.]
	— По дяволите! Това е мястото, където чух онази нощ цигулката на Луис! — Хенри хукна към него, вслушваше се, но тази вечер иззад стените от стари тухли не се чуваше никаква музика. — Но снощи я чух съвсем ясно.
	— Казах ти, че няма гаранции — рече Лин. — Това си остава сън, забрави ли?
	— Само че аз познавам звука от цигулката му като звука от моето свирене на пианото. Той беше. Луис! Луис! — На Хенри му се доплака. Толкова близко се бе озовал, че не можеше да понесе ново разочарование. Изръмжа и се хвърли към сградата, удари се тежко.
	— Ох! — извика той, размаха ръката си.
	Лин стоеше с отворена уста от смайване.
	— Ти…, ти току-що я докосна. Това е невъзможно. — Тя протегна предпазливо ръка и прокара пръсти по неравностите и вдлъбнатините на тухлата. — Невъзможно — повтори. — Някога успявал ли си да докоснеш нещо, докато бродиш из сънищата?
	— До вчера, когато улових ръката ти ли? Не. Никога.
	— Нито пък аз — призна Лин.
	Разнесе се пронизителен писък, тръпки пробягаха по гърбовете на Хенри и на Лин.
	— Убийство! Убийство! О, убийство!
	От мъглата изникна призрачна фигура и се насочи право към тях: покрита с воал жена в старомодна рокля с висока яка. Тичаше, сякаш е изплашена, сякаш я преследват. Докато се приближаваше, Хенри и Лин успяха да видят, че предната част на роклята й е червена от кръв. Жената се промуши в пространството помежду им и остави студена следа след себе си. После мина през фасадата на сградата от варовик, сякаш беше направена от дим.
	В стената се отвори процеп с трепкащи краища.
	— Какво беше това? — попита Лин, но Хенри не отговори. Стоеше на ръба на процепа, който светеше от някаква идваща отвътре енергия. Отворът потреперваше несигурно, сякаш всеки миг можеше рязко да се затвори.
	— Има стълби, които водят надолу. Хайде! Трябва да побързаме! — подкани я Хенри и кимна към отбора.
	— Ти луд ли си?
	— Моля те. Не мисля, че мога да намеря Луис без теб, Лин — заумолява я Хенри. — Това е само сън, скъпа. Ако нещо лошо се случи, просто трябва да се събудим.
	— Трябваше да поискам двойна такса — измърмори Лин.
	И с тези думи двамата се втурнаха надолу по стъпалата, миг преди порталът зад тях да се затвори.
	— Лин? — извика Хенри в мрака.
	— Тук съм — отговори момичето. — Където и да е това.
	В тъмнината затрепкаха и запремигваха мъждиви жълти светлини, сякаш някой бе натиснал ключ, за да освети дългия тухлен коридор, който се стесняваше в мрака пред тях. Над главите им вървяха тръби. Други полезни отличителни знаци нямаше.
	Край тях мина студен повей.
	— Идва отпред. Предлагам да тръгнем нататък.
	Известно време мълчаливо вървяха, а мълчанието се оказа толкова неловко, колкото и притеснителният, необичаен характер на тази разходка сред сънищата.
	— Какво е да говориш с мъртвите? — попита накрая Хенри, за да поведе разговор. — Страшни ли са?
	— Мъртвите не ме плашат. Само искат да бъдат чути. Понякога имат съобщения за живите.
	— Какви например?
	— „Ожени се на осмия ден от осмия месец.“ „Моментът не е подходящ да подлагаш на изпитание късмета си — почакай месец.“ „Кажи му, че знам, знам какво си направил.“ — припомни си Лин някои от съветите, които беше предала от мъртвите.
	— Ти си като „Уестърн Юниън“ за призраците — пошегува се Хенри.
	Лин сви рамене подразнена. Не беше в настроение да обяснява на Хенри каква е. През целия ден почти не бе мислила за друго, освен за Джордж.
	— Не се ли притесняваш за сънната болест, когато бродиш?
	Хенри изви вежда.
	— Ами ти? И може ли тя да спре?
	Лин поклати глава.
	— И все пак, дали ще разберем, че се разхождаме из съня на болен човек, как мислиш?
	Хенри вече беше бродил из всевъзможни сънища. Когато хората бяха пияни, сънищата им бяха леко мътни и забавени. Когато имаха треска, сънищата им бяха подчертано странни и живи и в съня винаги имаше човек, който се оплакваше от жегата. Хенри се беше разхождал дори в съня на човек на смъртно легло. Пътуваха като пасажери на кораб. Мъжът наблюдаваше спокойното море и далечния хоризонт в пълен покой. Усмихна се на Хенри и му каза: „Запътил съм се нататък. Но се опасявам, че няма да мога да те придружа.“
	— Според мен ще разберем — каза той накрая.
	— Ами ти как изгуби този твой приятел Луис?
	Хенри стана сериозен.
	— Баща ми не одобряваше нашите… отношения. Мислеше, че Луис ми влияе лошо.
	— И така ли беше?
	— Не. В никакъв случай — убедено рече Хенри. Почуди се колко честен трябва да е с нея. — Какво би направила, ако родителите ти забранят да се виждаш с най-добрата си приятелка?
	— Какъв избор ми остава? — попита Лин. — Те са ми родители. Дължа им всичко.
	— Не им дължиш всичко — малко отбранително възрази Хенри.
	— Напротив. Те са ми родители — повтори Лин, сякаш това приключваше въпроса. — Освен това въпросът е теоретичен. Нямам най-добра приятелка.
	— Нито една ли?
	Само отношенията й с Джордж се доближаваха до приятелството, но от известно време не бяха близки.
	— Някои от нас не се нуждаят от приятели.
	— Всички се нуждаят от приятел.
	— Аз не се нуждая — настоя Лин.
	— Хубаво, виж, това по-со-ло-жи-тел-но е най-тъжното нещо, което съм чувал. Като джентълмен чувствам в себе си необходимостта да те поканя на обяд с мен и моите приятели тази седмица. Ще направим тържество.
	Лин си представи лицата на Хенри и неговата модерна свита, докато тя куцука към тях в тежките патерици. Как ще зяпнат от изненада, неудобството им, прозиращо под съчувствените им усмивки, които бързо ще лепнат на лицата си. Това никога няма да се случи.
	— По-со-ло-жи-тел-но не е истинска дума — рече тя.
	— Напротив, по-со-ло-жи-тел-но е! В речника стои точно преди аб-со-ло-жи-тел-но!
	— Правиш го само, за да ме дразниш.
	— Аб-со-ло-жи-тел-но не е така — усмивката на Хенри беше самата невинност.
	— Не спирай да се вслушваш за цигулката на приятеля си — рече Лин и продължи.
	Първия път, когато посети мъртвите, Лин бродеше сред сънищата по дъждовна улица след хора, които бяха само неясни петна на фона на сива дневна светлина. Привлече я чифт красиви врати, изрисувани със страховитите лица на боговете, прогонващи лошите духове. Вратите се отвориха доста неочаквано и зад тях под хартиен слънчобран се показа нейната пралеля Хю-йън, която Лин познаваше само от снимките, изпратени от Китай. Дъждът валеше около леля й, но не я докосваше. Очертанията на нежното й тяло бяха обкръжени от леко сияние, за което Лин щеше да научи по-нататък, че различава мъртвите от живите.
	— Дъще, кажи им да счупят любимия ми гребен, онзи от слоновата кост, и да ме заровят с половината — рече леля й. — Гребенът се намира в рисувания сандък, второто чекмедже долу, на скрито място отзад, зад фалшиво отделение.
	Ден по-късно родителите й получиха телеграма, която им съобщаваше, че леля Хю-йън е починала същата нощ, в която Лин я беше видяла. Семейството й трескаво търсеше гребена на леля Хю-йън, за който знаеха, че й е любим, но не успяваха да го намерят.
	— Намира се в рисувания сандък, второто чекмедже, зад фалшива преграда — каза Лин, като повтори дума по дума казаното от леля си.
	По-късно баща й я заведе в стопанството на Лонг Айлънд. Двамата работиха рамо до рамо под топлото слънце, беряха дълги шушулки боб. Бащата на Лин беше тих човек, който имаше склонност да пази мислите си за себе си. В това отношение си приличаха. — Лин, — обърна се той към нея, спрял да изпуши цигара, докато момичето ядеше праскова и се наслаждаваше на сладостта й. — Откъде знаеше за гребена на леля?
	Отначало Лин се страхуваше да му каже истината, в случай че беше навлякла лош късмет на дома им. Преди да се роди тя, бе имало друго бебе, безценен син, починал при раждането, тъй като пъпната връв се бе убила около врата му. Две години по-късно се появила Лин. Не я бяха последвали други деца и двамата й родители бдяха над нея. Тя беше всичко на този свят за тях, тя носеше всички надежди и мечти на родителите си и често го чувстваше като тежест, не беше сигурна дали е достатъчна за цялата тази любов, дали ще се справи сама с целия дълг на раменете.
	— Можеш да ми кажеш, каквото и да е — увери я баща й.
	Лин му сподели всичко. Той я слушаше, докато изпуши напълно цигарата си.
	— Дали съм прокълната, как мислиш, баба? — попита тя. — Нещо лошо ли съм направила?
	Баща й се усмихна с нежност.
	— Дадена ти е дарба. Връзка между старото и новото, между живите и мъртвите. Но като всяка дарба, трябва да я приемеш със смирение, Лин.
	Лин разбра какво имаше предвид той: не се възгордявай, за да не привлечеш лош късмет. Външно остана скромна, но тайно в себе си обичаше да броди из сънищата и да разговаря с мъртвите. Това я караше да се чувства необикновена и силна. Почти непобедима.
	Седмица преди да се разболее, тя отиде на излет до Лонг Айлънд, организиран от Китайското доброволческо сдружение за учениците в китайското училище. Беше един от онези топли октомврийски дни, които са прощална целувка на лятото. Лин и приятелите й отидоха до водата, свалиха си чорапите и зашляпаха в студения Атлантик, радваха се как влажния пясък се процежда между пръстите на краката им, които нямаха да видят слънце чак до юни. Денят беше съвършен.
	Същата нощ почина по-възрастният й съсед, господин Хсу, Лин видя стария човек в съня си, неясен и златист, седеше на любимата си маса в ресторанта на семейството й.
	— Последна чаша, преди да тръгна — рече той.
	На вратата, която се отвори към изпъстрения със звезди небесен простор, той обърна поглед към нея с непроницаемо изражение.
	— Ние сме направени от онова, което се иска да понесем, Лин Чан — рече й той.
	След няколко дни Лин се събуди уморена, с треска и ужасно главоболие. Майка й я прати да си легне, но болката и треската се влошиха. Мускулите на прасците й се сковаха, накрая не можеше да ги помръдне, без да я заболи. А после изобщо не можеше да ги помръдне.
	— Детски паралич — каза лекарят.
	Силно възгордяване, чу Лин.
	В болницата сестрите я държаха, докато лекарят обездвижваше краката й с тежък гипс.
	— Лин, трябва да си много смела и да лежиш неподвижно — навъси се той, когато момичето изплака срещу огъня на инфекцията, обхванала нервните й окончания. Нямаше по-лошо от това да лежи неподвижно.
	— Трябва да се научи да е силна — заяви лекарят.
	— Не трябва да се учи да страда — отвърна рязко майка й и го накара да млъкне.
	В продължение на месец Лин понесе агонията на гипса, неспособна да докосне кожата си, когато тя изгаряше и я сърбеше, нито да масажира ужасните спазми в умиращите си мускули. А когато гипсът най-накрая беше свален, положението й не се подобри.
	— Трябва да ги носиш — съобщи сестрата, докато закопчаваше грозните метални шини, които обхващаха свитите й крака и се впиваха в нежната кожа над и под коленете й, с времето на тези места останаха постоянни белези.
	Но най-лошата част беше болката, която понесоха родителите й. Лин ги чуваше от другата страна на вратата как питат лекарите и сестрите непрекъснато дали има надежда за ново лекарство или поне за подобрение.
	Престанете да се надявате, искаше й се да им извика. Така е по-лесно.
	Тайно в себе си мислеше: Заслужих си го. Аз си го навлякох. Независимо колко вярваше в науката, в рационалното, тя не можеше да избяга от хватката на суеверието, на късмета — както добрия, така и лошия — които оформяха живота й. В крайна сметка нали тя говореше с призраци. Дълбоко в себе си вярваше, че нейната гордост й е докарала болестта. И затова преди Коледа настоя да работи отново в ресторанта и да помага на родителите си. Когато получаваше спазми, полагаше всички усилия да го прикрие, уморила се беше от съжаление. Всяка вечер бягаше в света на сънищата, където за един благословен час можеше да тича свободно. Всяка сутрин умираше от страх пред събуждането.
	Лин и Хенри чуваха над себе си приглушения тропот от конски копита и тракането на омнибуса, който минаваше по невидими улици. Но тези шумове идваха и си отиваха, като пощенски картички от звуци, изпратени много отдавна и едва сега пристигнали на адреса.
	— Добре, това несъмнено ще е интересно — каза Хенри.
	Стигнали бяха до една желязна врата, пръчките й бяха украсени със стоманени рози. През тях преминаваше много слабо сияние, топло и златисто.
	— Виждаш ли го? — прошепна Хенри. — Никога не съм виждал такава светлина по време на разходка из сънищата. Винаги е…
	— Сива — довърши Лин.
	— Да. — Хенри й се усмихна. Да си с Лин беше като да пътуваш из чужда страна и да откриеш единствения човек, който говори родния ти език.
	Лин опипа пръчките с пръсти.
	— Вратата… Студена е — повече се удиви тя, отколкото се изплаши.
	— Да влезем ли? — попита Хенри.
	Лин кимна, той вдигна резето и отвори вратата.
	Хенри беше виждал какви ли не странни неща в сънищата — благородници, чиито лица на сови се издигаха от ризите им с богато надиплени яки. Дървета, направени изцяло от светулки. Параходи, които почиваха на планински върхове. Но никога не бе виждал нещо толкова реалистично, нито толкова красиво, като тази прекрасна стара железопътна гара под земята, където се намираха в момента с Лин. Това изобщо не приличаше на някоя обикновена спирка на метрото, с нейните скърцащи дървени турникети и забързани нанякъде нюйоркчани, които се блъскат един в друг. Тук сякаш преминаваха през личното подземно леговище на някой състоятелен, ексцентричен аристократ. Високо над главите им, из вълнообразната равнина на сводовете, достойни за катедрала, се разпростираше мотив като рибена кост от тухли с млечен цвят. Светлината се изливаше от гладката повърхност на фонтан, чиято вода беше като замръзнала във времето. Чакалнята бе забележителна с тапицираното си с кадифе малко канапе, три лампи с извити тела, пъстър персийски килим и различни кресла с фина кожа, подходящи за библиотека, а не за перон на влак.
	Върху широката му задна част имаше дори роял с аквариум със златна рибка. Топло кехлибарено сияние изпълваше цялата стая — изключение правеше тунелът на подземната железница, който беше тъмен като погребален флаг.
	— Къде сме? — попита Лин. Почука по аквариума на златната рибка и беше възнаградена с почти невидимо портокалово потрепване.
	— Не знам. Но е възхитително! — засмя се Хенри. Седна на рояла. — Някакво желание?
	Лин се присмя.
	— Сигурно се шегуваш.
	— Тази не я знам, може би ако изтананикаш няколко такта… — рече Хенри, докато подрънкваше по клавишите. — Ето това е суперско. Суперско се намира в същия речник, в който и по-со-лут-но, впрочем.
	Лин заслиза по сияещите дървени стълби към перона за качване на пътниците и тръгна към входа на тунела. Дъга от отдавна загаснали газени лампи обкръжаваше тухления отвор.
	— Пневматична пътна компания на Бийч — с шепот прочете табелата на стената Лин.
	— Не вярвам, че мъртвите са тук, за да ти кажат по кой път ще открия Луис — извика Хенри от рояла.
	— Не. — Гласът на Лин беше тих. — Здравейте — повиши глас тя и думата отекна: Здравейте, ейте, ейте. Струйка вятър погали лицето й. Разнесе се леко съскане и припламване на син газ, а после изведнъж газовите лампи светнаха нажежени до бяло. От тунела дойде призрачен шум — стърженето на метал о метал.
	— Какво е това? — Хенри скочи от рояла, спусна се по стълбите и застана до Лин.
	Ярка светлина проряза мрака на тунела. Стърженето се усилваше. По прашните релси тракаше малък дървен влак, оракулският му фар грееше ярко като обедно слънце, докато се дотътри шумно в гарата, и спря, скърцайки. Вратите се отвориха. Хенри пъхна глава вътре, после се усмихна към Лин.
	— Лин, трябва да го видиш.
	И двамата надзърнаха и зяпнаха при вида на махагоновата облицовка и двете плюшени места за сядане, деликатни керосинови лампи стояха върху прикрепените отстрани масички.
	— Хайде — подкани я Хенри и се качи.
	— Какво правиш? — смъмри го Лин.
	— Ами ако ни заведе до нашия тайнствен сънуващ? Ако това се окаже някак лудият сън на Луис? Трябва да разбера. Моля те. Винаги можем да се събудим, Лин.
	— Добре — съгласи се след малко момичето. — Винаги можем да се събудим.
	В мига, в който се качиха, вратите се плъзнаха и затвориха, а влакът тръгна назад с рязко придърпване, от което Хенри и Лин паднаха на седалките. Лин затвори очи и тихо си напомни: Това е само сън. Само сън е. След кратко пътуване влакът полека спря. Вратите се отвориха към обгърната от мъгла гора, отбелязана от дървета с голи клони. Нямаше и следа от старите нюйоркски улици и красивата гара.
	Хенри подуши въздуха.
	— На какво ухае? Гардения. Напомня ми за Ню Орлиънс.
	— Никакво ухание не долавям — рече Лин.
	Изражението на Хенри се промени от любопитство към чувство, което граничеше с копнеж.
	— Ето! Чувам го. Луис свири. Тук е! Открихме го! — Момчето скочи от влака и се стрелна към мрачното пространство с неоформени дървета, докато го погълнаха, привеждайки и пребивайки се около него.
	— Почакай! — закуцука след него Лин. — Хенри? Хенри! — развика се тя, у нея се надигаше паника. Викаше името му отново и отново, но го нямаше.
	Все едно сънят беше отворил своята паст и го бе погълнал целия.


>>	Червената река

	— Лин? Къде си? Лин! — викаше Хенри, а гласът му отекваше в мъглата. Мислеше си, че е точно зад него. Но когато се обърна, неотличимите едно от друго дървета му изглеждаха еднакви и не можеше да разбере по кой път е дошъл.
	Нежен топъл бриз носеше силното ухание на гардения заедно с други нотки — мъх и речна вода, уханието на дома. Дочу съвсем слабо тоновете на цигулка, която свиреше „Ривиер Руж“.
	— Луис? — провикна се Хенри, буцата в гърлото му порасна.
	Напред неясните дървета леко се отдръпнаха и разкриха слабо осветена пътека в средата. Музиката от цигулката се усили.
	— Лин! — опита за последен път Хенри. Не искаше да я изоставя, но се страхуваше, че ще изпусне жизненоважна връзка с Луис. Може би там, където беше, Лин също чуваше музиката и щеше да разбере накъде да се насочи. С тази надежда Хенри последва музиката по-навътре в гората.
	Слънцето стана по-ярко. Мъглата оредя. Безплътните дървета се закръглиха и потъмняха, превърнаха се в огромни дъбове, от чиито клони се спускаха кичури испански мъх. Водни кончета правеха пируети пред лицето на Хенри и се стрелкаха към повърхността на огряната от слънцето река, където синьо речно корабче, точно като онова, което Хенри и Луис бяха използвали за своите риболовни пътешествия, се полюшваше край брега. В края на реката, върху дървени колове, стоеше колиба. От килнатия комин се издигаше дим. Музиката идваше отвътре. Хенри тръгна натам с омекнали колене. Ами ако това беше поредният жесток номер, който му се случваше насън? Чувстваше тежестта на юмрука до тялото си. Пое дълбоко дъх и почука. Музиката спря. Хенри постави ръка на корема си за кураж, междувременно вратата се отвори, скърцайки.
	Показа се Луис, красив както винаги. Примигна — отначало от ярката слънчева светлина, после към Хенри.
	— Хенри?
	Хенри успя само да кимне. Не знаеше дали е възможно да се припадне насън, но си помисли, че е опасно близо до това да открие отговора на този въпрос. Мигът сякаш се проточи до вечност. И изведнъж Луис се усмихна широко.
	— Мон шер*! Къде беше?
	[* От фр. „Mon cher“, „скъпи мой“. — Б.пр.]


	Лин вървеше из сивата гора и викаше името на Хенри, без да получи отговор, а паниката й се превръщаше в гняв. Споразумението им беше ясно: Лин трябваше да помогне на Хенри да открият Луис в света на сънищата. Това споразумение не включваше да влизат в странни сгради, да се скитосват из стара железопътна гара и да се губят из призрачна, полузавършена гора. Изобщо не биваше да се съгласява да помага на човек извън Чайнатаун — за десет долара или без десет долара.
	— Хенри? — остро извика Лин.
	— Изгуби ли се? — отговори й хубав глас на момиче.
	Лин се завъртя.
	— К-кой е там?
	— Бродиш из сънищата, но не спиш.
	Лин се обърна в другата посока, търсеше откъде идва гласът.
	— Ще ти се завие свят, ако се въртиш така — рече гласът и се разнесе смях.
	— Покажи се! — нареди Лин.
	Иззад едно дърво излезе момиче, облечено в туника с широки ръкави и дълга пола. Беше на възрастта на Лин, дребна, но силна с широко, открито лице и много прави вежди. Сплетената й коса беше набита на тила и закрепена на кръст с две игли за коса.
	— И аз мога да бродя из сънищата. Като теб.
	Първо Хенри, сега и това момиче? Скоро щеше да се наложи да слагат светофари заради натовареното движение в света на сънищата с всичките тези появявания и заминавания. Лин се поядоса. Ядът беше добро чувство. Предпочиташе го пред страха.
	— Коя си ти? — попита тя.
	— Аз съм Уей Мей — представи се момичето и леко се поклони. — А как е твоето име?
	— Лин. — Винаги я смайваше, че в сънищата не съществува преградата между различните езици или говори, всички говореха на един и същ език.
	Челото на Уей Мей се намръщи.
	— Само Лин ли? Това име е странно.
	— Къде сме? Какво е това място? — заразпитва Лин.
	— Не е ли красиво? Изобщо не прилича на обикновените сънища!
	— Но какво е? — каза Лин повече на себе си, отколкото на Уей Мей. — Как дойде тук? С влака ли пристигна?
	— Влак ли? — очите на Уей Мей се присвиха, когато тя се усмихна. — О, да! Влакът! И ти ли пристигна с него?
	— Да. Но дойдох с едно момче, друг бродник из сънищата, Хенри…
	— Има и друг ли? — ахна приятно изненадана Уей Мей. — А той къде е?
	— Не знам. Това е проблемът — безизразно съобщи Лин. Започваше да си мисли, че Уей Мей не се отличава с бляскав ум. — Когато слязохме от влака, хукна и го изгубих.
	— Изгубила си бродника из сънищата? — Уей Мей поклати глава. — Това е безотговорно, Лин.
	Лин я изгледа гневно, но Уей Мей май не усети безмълвния й гняв.
	— Можеш ли поне да ми помогнеш да го потърсим?
	Очите на Уей Мей се разшириха.
	— Другият бродник сред сънищата твоят съпруг ли е?
	— Моят…? Не! Не. Не ми е съпруг — избърбори припряно Лин. — Той е… няма значение.
	— Не знам дали е уместно да се разхождаш из сънищата с момче, което не ти е съпруг, Лин — упрекна я Уей Мей. — Много добре. Ще ти помогна. Но наистина трябва да си по-внимателна с твоите приятели занапред, войниче. Ела. Насам.
	Лин не беше сигурна кого повече иска да убие, задето е съсипал разходката й сред сънищата тази нощ: Хенри или това влудяващо момиче. Отвори уста да каже нещо, но премисли и с тежка въздишка тръгна след Уей Мей през гората.
	Щом обаче откриеше Хенри, щеше да му ги наговори, както трябва.


	Гласът на Луис, който вече не беше спомен, отприщи емоциите на Хенри. Прииска му се да го прегърне, но се страхуваше, че ако го направи, Луис ще изчезне, ще го остави в прегръдка с дим.
	— Луис, ти ли си наистина?
	— Да познаваш друг Луис, който изглежда като мен? — пошегува се Луис, сякаш отново бяха на „Блажени“ и плаваха нагоре по течението в някой горещ ден, сякаш времето изобщо не беше минало. — Къде сме? Какво е това място? Прилича на залива, но не е. Малко по-различно е.
	— Това е сън. Ние сме вътре в съня — обясни Хенри, докато бършеше очи с опакото на ръката си. Смееше се и плачеше едновременно.
	Луис изсвири продължително.
	— Хубаво. Трябва да е най-хубавият сън, който съм сънувал.
	Хенри не се сдържаше и секунда повече. Искаше му се да целува Луис, да го прегръща. Преди не можеше да направи подобно нещо в съня си, но никога не беше и попадал в сън като този. Внимателно протегна ръка, за да докосне ръкава на Луис, сърцето му замря, когато не успя. Все едно ги разделяше съвсем тънко стъкло. Как така можеше да усети уханието на гардения, да чувства грапавината на дървото, но не можеше да докосне любимия си? Логиката на сънищата беше непознаваема и жестока.
	Откъм реката прозвуча остър лай и миг по-късно през тревата се приближи, душейки, хрътка с петна по козината. Дойде, душейки през тревата. Въртеше опашка.
	— Джаспър? — удиви се Хенри. Кучето го заобиколи два пъти, преди да хукне след един ранобуден гълъб.
	— Всичко е толкова истинско — почудата на Хенри скоро се смени с тревога. — Луис, къде беше?
	— Какво искаш да кажеш с това, къде съм бил? Като махнеш няколко пътувания нагоре по реката, съм там, където винаги съм бил. Ти си този, който си тръгна, не съм аз — каза той, а Хенри улови нотка на упрек в отговор на думите му.
	— Наложи ми се, затова. Заради баща ми — оправда се той. Разказа на Луис какво се беше случило в деня, когато баща му откри писмото. — Опитах се да ти съобщя, повярвай ми. Навсякъде те търсих, дори в сънищата.
	— А аз тук си мислех, че си заминал и си ме забравил — безгрижно рече Луис, но Хенри го познаваше много добре. Засегнат беше. Може би дори ядосан.
	— Никога. Никога не бих могъл да те забравя, Луис. — Хенри отново си пожела да не бяха в сън и да можеше да прегърне Луис.
	— Ходих до дома ти и те търсих. Помислих, че Флоси може да знае къде си.
	Сърцето на Хенри ускори ритъма си.
	— Какво се случи?
	— Попаднах на твоята маман в гробницата, говореше си с ангелите. Нищо не знаеше. Някъде тогава дойде баща ти и ме завари да говоря с нея. Разбра кой съм. Каза ми, че е най-добре никога повече да не се връщам там или щял да ме застреля като нарушител. Не че това щеше да ме накара да се държа настрана — усмивката на Луис просветна и угасна бързо. — Каза ми, че си напуснал града и че не си искал да имаш нищо общо с мен, дори не си искал да се сбогуваш. — Гласът на Луис заглъхна. — Каза ми, че ме мразиш.
	— Кучият му син — изруга Хенри. — Ами всички ония писма, които ти пратих? И две телеграми — едната, когато стигнах Сейнт Луис, другата от Ню Йорк. Ти не ми писа и помислих, че…
	Луис поклати глава.
	— Никакви писма не съм получавал. Нито телеграми.
	— Баща ми — рече Хенри. Не искаше да си мисли, че някой в „При Селест“ би го продал, но парите си бяха пари, а баща му имаше много. Точно в негов стил беше да плати на някого, за да вземе писмата на Хенри и да ги изхвърли, преди да бъдат доставени. Ако се беше случило така, това означаваше, че баща му знае адреса на сина си в Ню Йорк и не беше направил нищо, за да го открие. С облекчение си даде сметка, че баща му нямаше да го повлече към военното училище, но го и заболя, защото явно за него беше по-лесно да зачеркне своето единствено дете, отколкото да понесе разочарованието, което неговият син представляваше.
	— Но сега си тук, шер — каза Луис. — Сега си тук.
	Луис вдигна длан към ръката на Хенри, Хенри последва жеста му и пръстите им почти се докоснаха.


	Устата на Уей Мей не беше спряла да говори през цялата разходка през гората.
	— Знаеш ли историята на Му Гиън? Тя ми е любимата от Дао Ма Дан*. Когато се бие с Ян Дзонгбао и се влюбва в него, спасява му живота? Това е най-прекрасната любовна история — обяви тя, докато пухтеше до Лин като възторжено кутре. От Хенри все още нямаше никаква следа. — Мисля, че тя ми е любимата. С изключение на „Куртизанката Ю Тан Чун“. Или „Пияната красавица“. А май и „Сказание за Трите кралства“.
	[* В китайската опера с „Дан“ наименуват женските роли. Има няколко типа женски роли. Дао Ма Дан са роли на девойки-войни. — Б.пр.]
	— Хенри! — извика отново Лин, по-отчаяно. — Хенрииии!
	— Съжалявам, Лин. Чичо казва, че твърде много говоря и съм глупаво момиче, и главата ми е прекалено пълна с романтични истории, за да става за нещо — ведро се извини Уей Мей. — Искаш ли да ти кажа една тайна?
	— Не особено…
	— Скоро се омъжвам! — възкликна Уей Мей. — Никога не сме се срещали, но чух, че бъдещият ми съпруг е много красив, с мили очи и високо чело. Той е състоятелен търговец в Америка, в Ню Йорк, и щом стигна там, ще живея много добре със слуги, които да ме чакат, и куп пари, които да изпращам обратно на семейството си. Сега пътувам за Сан Франциско на борда на „Лейди Либърти“. Мразя кораба. Лошо ми е на него — заяви Уей Мей с ръка на стомаха си.
	— Много е трудно за китайските жени да емигрират в Америка. Ти как успя? — попита Лин.
	— Чичо уреди всичко със сватовници, „О’Баниън и Лий“. Господин О’Баниън ще ме посрещне в имигрантската служба в Сан Франциско. После ще ме заведе при съпруга ми в Ню Йорк. Там бъдещият ми съпруг е много уважаван и постигнал успех човек. Чух, че човек трябва да внимава, като върви из улиците на Ню Йорк обаче — продължи Уей Мей, едва спряла да си поеме дъх. — Всичко било потънало в пороци, корупция и убийства — вертепи за опиум и домове с лоша слава! — а една дама трябва да държи сетивата си будни или върху нея ще се стовари ужасна съдба в Бордея на крадците или в Уличката на убийците и Бандитското леговище на завоя Мълбъри и…
	— Улица Мълбъри — поправи я Лин.
	— Завоя Мълбъри — поправи я отново Уей Мей осведомено. — Чула съм историите, Лин.
	А аз цял живот живея там, помисли си Лин.
	— Разбира се, ще имам съпруг, който да ме закриля, но…
	Устата на Уей Мей изобщо не спираше. Докато тя бърбореше, Лин не спираше да върви, потънала в мисли как ще убие Хенри.
	— … най-много харесвам любовните истории, онези с щастлив край? Бих живяла в операта, ако можех…
	Не. На Лин Хенри щеше да й е необходим жив за кавгата, която мислеше да му спретне. После щеше да е убийството.
	— … знам, че жените не могат да участват в представленията, но ако можеха, щях да играя всички най-добри роли, най-вече романтичните, на кралските съпруги, и жестовете ми щяха да са точни и елегантни. А ти щеше да си смелата Лан. Още сега мога да ти кажа, че имаш боен дух…
	— Може ли да замълчиш, моля? Опитвам се да мисля — скастри я Лин.
	— Съжалявам. — Уей Мей се поклони, объркана, а Лин се почувства, сякаш е сритала котенце. — Всичко е само защото съм на този кораб от много дълго, а другите жени са по-възрастни и не са от моето село. Не искат да имат нищо общо с мен. Хубаво е да си поговориш с някого. Някой млад човек. С всичките му зъби.
	— На колко години си? — попита Лин.
	— Седемнайсет. Ти?
	— И аз.
	— Виждаш ли? Ние вече сме като сестри! — Уей Мей прехапа устната си обнадеждено. — А харесваш ли опера?
	— Операта е за старците — решително рече Лин.
	Устата на Уей Мей зяпна от слисване и изненада.
	— О, Лин. Как може да говориш така? Операта е прекрасна! Това са историите, които носим със себе си, също като сънищата.
	— Не обичам приказки. Само факти. Тишина.
	Уей Мей се намръщи.
	— Звучи много глупаво.
	— Е, ако толкова много си падаш по опера, имаш късмет. Чичо ми ръководи операта — призна Лин. — В Ню Йорк. Там живея.
	Уей Мей изписка пронизително и на Лин й отне секунда, за да осъзнае, че е от въодушевление, а не от разочарование.
	— Ти си най-щастливото момиче на света, щом имаш такъв чичо! Непрекъснато ли ходиш на опера? Седиш ли на балкона, ядеш ли тиквени семки и представяш ли си как изживяваш някоя от тези сцени? Когато пристигна в Ню Йорк, двете с теб ще отидем на опера и ще видиш колко е прекрасно! Явно е, че съдбата ни събра. Ще бъдем най-добри приятелки. А междувременно, докато съм на кораба, можем да се срещаме всяка нощ, тук, в този прекрасен свят на сънищата.
	Стигнаха до края на дърветата. Напред имаше само блокове от сиво и кафяво, като неясна рисунка, която очакваше детайлите.
	— Изглежда, дотук можем да стигнем — каза Лин.
	— Искаш да идеш по-нататък ли?
	— Не можем да отидем по-нататък — раздразнено рече Лин. Наистина започваше да се чуди дали пък Уей Мей не е малко проста.
	— Тогава ще го променим, ще го превърнем в онова, което искаме. Ще идем, където си пожелаем.
	— Не можеш да промениш сън.
	— Напротив.
	Лин заговори, сякаш е начумерена учителка, която обяснява дадена тема на объркано дете.
	— Много съм бродила из сънищата. Не става така. Можеш да влезеш в някоя офис сграда. Можеш да се качиш по стълбите, които вече съществуват. Но ти, сама, не можеш да превърнеш сградата в, да речем, училище или автомобил.
	Изражението на Уей Мей стана озадачено.
	— Какво е автомобил?
	Лин затвори очи и пое дълбоко дъх.
	— Няма значение. — Тръгна обратно към гората. — Хенри. Хенри!
	— Тук можем да променим нещата — увери я настигналата я Уей Мей. — Не е като в другите сънища. Чакай, ще ти покажа.
	Лин спря и скръсти ръце на гърдите си предизвикателно.
	— Помисли за нещо, което искаш — не отстъпваше Уей Мей. — Някоя дреболия.
	Искам си краката обратно, помисли си Лин. Искам да вървя без шини, без хората да ме зяпат със съжаление или със страх. Искам да се събуждам без болка.
	Лин преглътна внезапно появилата се буца в гърлото си.
	— Хубаво. Обувки. Искам чифт красиви обувки.
	— Много добре — зарадва се Уей Мей. Протегна ръка и вдигна един камък, а ръката й поддаде под тежестта, сякаш камъкът наистина тежеше.
	— Как така…
	— Шшт. Тихо. — Уей Мей затвори очи и стисна здраво уста, за да се съсредоточи. Задвижи ръцете си над камъка, умело като фокусник при добре отработен трик, и докато Лин наблюдаваше удивена, камъкът се промени между ръцете на момичето, вече не беше плътна материя, ами нещо между състоянията. Тя наблюдаваше мига на преобразяването. Границите на тялото на Уей Мей също се размиха, сякаш тя и камъкът се бяха съединили в тази алхимия. Камъкът потрепери още миг и след това изчезна. На негово място лежеше чифт елегантни, везани китайски чехли.
	Лин прокара пръст по изпъкналия конец по върховете на обувките и усети съвсем слаба електрическа статика, някакъв остатъчен заряд.
	— Как… как го направи?
	Уей Мей избърса потта от челото си.
	— Това е заради този свят. Нашата енергия на бродници в сънищата тук е като магия.
	— Никаква магия — измърмори Лин. Умът й бушуваше: знаеше, че светът на сънищата не е истински свят, и въпреки това, въпреки цялата му фантастичност, никога не беше успявала да промени или създаде нещо в него. Това й се струваше невероятно — Уей Мей сякаш беше променила по някакъв начин атомната структура на пейзажа в съня.
	— Това място кара всичко онова, за което мечтаеш, да стане действителност. Но и много ме уморява. — Уей Мей трепереше, дишаше тежко. За пръв път устата й не се движеше бясно. — Върни се утре вечер и ще ти покажа как и ти да го направиш.
	— А как да се върна?
	— Вземи влака от старата гара, разбира се. Точно както си направила и тази вечер — увери я с усмивка Уей Мей. — Ще бъдем приятелки, ти и аз. Ще ти покажа как да променяш сънищата. А ти… — Уей Мей изви уста на една страна и погледна към дърветата замислено. — Ти ще ми разказваш истории за твоя Ню Йорк, за да го познавам, когато пристигна там. Да не се чувствам толкова силно като чужденка.
	Лин не можеше да спре да гледа чехлите.
	— Утре вечер — каза тя.
	Първото рязко иззвъняване на будилника огласи света на сънищата. Тялото на Лин натежа, сигнал, че беше започнала изкачването си към света на будното състояние.
	— До утре, войниче! — провикна се Уей Мей.
	Утре, помисли си Лин и все едно гълъб размаха криле, нощта просветля и трепна, после се разми във велика памукова пустота.


	При първото иззвъняване на будилника Джаспър бясно залая.
	— Не! Не още! — извика Хенри. Протегна ръка към Луис, сякаш да се улови за него и да попречи на любимия си да изчезне. Но нямаше полза. Той се събуждаше в стола си до масичката в „Бенингтън“, поемайки на големи глътки въздух. Будилникът пищеше и се тресеше на пода, където беше паднал. Хенри лежеше в стола, схванат, неспособен да избърше сълзите си. От другата страна Тета крещеше. След минута щеше да влезе и да го нахока. Но на Хенри му беше все едно. Видял беше Луис. Говорил беше с Луис.
	Но дали Луис щеше да си спомни разговора им? Хората невинаги си спомняха сънищата си, а дори и да си ги спомнеха, дори и някой да се промъкнеше под кожата за малко, не оставаше завинаги. Подробностите биваха забравени. Хората ги отхвърляха, заети с живота си. Но Луис нямаше телефон, а бащата на Хенри някак беше попречил писмата и телеграмите да стигнат до Луис, да се обажда в „При Селест“ пък беше безсмислено.
	Открил бе Луис в съня, следователно можеше пак да го направи. Трябваше само да се върне и да му го предложи, така както бе направил с Тета в нейния кошмар. Това беше! В света на сънищата можеше да накара Луис да стигне до него. Но това означаваше, че отново ще има нужда от Лин. Това беше ключът — двамата заедно. Утре щеше да я помоли да му помогне, независимо колко ще струва.
	— Хенри Бартолъмю Дюбоа Четвърти! — с гневни крачки и вдигната нагоре криво-ляво маска, заради която приличаше на пиян пират, в стаята влезе Тета. Натисна рязко будилника и се обърна бясна към Хенри.
	— Каква беше сделката, Хен?
	— Виж, Тета…
	— Не ме „вижтетосвай“. Каква беше сделката ни?
	— Не повече от…
	— Веднъж седмично — довърши Тета.
	— Тета…
	— Това са две поредни нощи, а днес ми обеща…
	— Тета…
	— Ако си мислиш, че ще изгубя моя разкрасяващ сън, докато ти…
	— Тета! — дрезгаво изрече името й Хенри с последните си сили.
	Настроението на Тета рязко се промени. Разтревожена, приклекна на колене до него.
	— Какво има, Хен? Божичко, добре ли си?
	Хенри се усмихна с тракащи зъби.
	— С-страхотно съм. Н-намерих го. Н-намерих Луис — успя да каже той, преди да се стовари в крайно изтощение в сън без сънища.


>>	Нека мъртвите стоят надалеч

	Аделайд Проктър взе таблетка нитроглицерин от кутийката за хапчета, постави я под езика си и зачака болката в гърдите й да утихне. Кошмар бе предизвикал спазъма — някаква музикална кутийка с извита ръчка, която свиреше много популярна в младостта на Аделайд песен. Красотата на песента беше пробудила копнежа й, обещаваше й всичко, което някога бе желала, стига само да я последва по-дълбоко и по-дълбоко в сънищата си. Аделайд усети как призовава и други спящи, като радиосигнал от далечна станция късно нощем. Но след това сънят се промени, песента заглъхна и тя видя Илайджа, застанал мълчаливо на ръба на житната нива, върху лицето му падаха сенки от лунната светлина.
	— Ади, — прошепнал беше той, повикал я бе, и сърцето й загалопира неудържимо, кон без ездач, докато не се събуди стреснато.
	Не след дълго хапчето я освободи от стягането в гърдите. Щом сърдечният й ритъм възвърна стабилността си, тя се насили и стана, тръгна бавно към своята музикална кутия, която се намираше върху дъбовия шкаф, в ъгъла на стаята. Вдигна капака и в кутийката затанцува малка танцьорка от „Мулен Руж“.
	С два пръста Аделайд спря песента на танцьорката, защото не искаше да събуди сестра си Лилиан. В кутийката лежеше торбичка за бижута от фланеден плат, в която се криеше желязна кутийка с инициалите на Илайджа. Аделайд отвори кутийката и огледа съдържанието — къдрица от тъмноруса коса, зъб, късче кост от пръст и дагеротип на младеж в сива униформа. Като видя, че всичко е на сигурно място, тя постави желязната кутийка в торбичката й и я прибра, заключи отново и вратите на шкафа.
	След това взе плитка купа, кибритени клечки, свещ с месингов свещник, бинт, връзка градински чай и малък, извит сребърен нож. Постави всичко в дамската си чанта. Изсипа солта от солницата в джобовете на пеньоара си, грабна чантата и с тежестта на солта, която й придърпваше надолу, тръгна по коридора за асансьора.
	Служителят в асансьора закара госпожица Аделайд чак долу до самите дълбини на „Бенингтън“, без думичка да продума; работеше на тази служба едва от две седмици и вече се беше научил да не задава въпроси на сестрите Проктър. Докато асансьорът бучеше и тракаше надолу, госпожица Аделайд тихичко си припяваше:
P>
	На години и шир тази земя е голяма,
	няма минало за него и бъдеще няма,
	носи палто, съшито от множество желания,
	мъртвите ще пробуди на гарваните Краля.
P$
	Вратите на асансьора се отвориха шумно в подземието на „Бенингтън“. Младежът, който отговаряше за контрола на таблото в асансьора, надзърна в мрака.
	— Да ви изчакам ли, госпожице Проктър? — попита той несигурно.
	— Всичко е наред, миличък. Скоро ще ти позвъня. Сега върви.
	Младият мъж поклати глава, затвори вратата и асансьорът се заизкачва, стенейки, нагоре, а Ади остана сама в мрачното мазе. Веднага извади свещта и запали фитила, изчака пламъкът да се засили, за да освети мрака. Постави единия край на връзката градински чай в пламъка и щом се подпали, го заразмахва из въздуха, описвайки широки кръгове. След това нави ръкавите на пеньоара си и на нощницата. Тънката като хартия кожа на ръката й засвети почти синя на оскъдната светлина от близките прозорци, разположени на нивото на улицата от страната на парка. Като произнасяше дребни думи, тя заби малък нож в палеца си, изсъска, щом капна няколко капки в купата. Притисна окървавения си палец в източния ъгъл на мазето, после направи същото в останалите три ъгъла. След това превърза пръста си, взе сол от джобовете си и с нея начерта тънки като скреж линии покрай первазите на прозорците, където се надяваше, че портиерът няма да ги забележи. Нощта надничаше и умоляваше прозорците да я пуснат да влезе. Ади духна свещта, събра си вещите и натисна бутона, за да повика асансьора, наблюдаваше как златистата стрела отброява етажите до най-долния.
	Вратите се отвориха и служителят в асансьора й помогна да се качи.
	— На дим ли миришете, госпожице Проктър? — попита той разтревожен.
	— Просто градински чай. Опушвах мазето, нали разбирате.
	— Не разбрах, простете, госпожице Проктър?
	— Запалих връзка градински чай и опуших помещението.
	Любопитството и подозрителността надделяха у младежа.
	— Виж ти, госпожице Проктър, защо ви е да правите подобни работи?
	— За защита — обясни изпълнена с решимост Ади.
	— Каква защита, госпожо?
	— От кошмари.
	— Съжалявам, госпожице Проктър. Обърках се.
	Госпожица Аделайд припряно зашепна:
	— Държа настрана мъртвите, миличък. Доколкото мога.
	Служителят от асансьора си запази мислите, но си отбеляза да ги сподели с управата на сградата преди края на смяната. Несъмнено нямаше да са съгласни старицата да подпали целия блок.
	С леко кимване той се обърна към таблото, а боядисаните в златисто врати се затвориха пред мрака в мазето.


>	Ден осми

>>	Прекрасен романс

	— Добро утро, добро утро! — викаше Ийви, докато се носеше по коридорите на радиото, с широка усмивка, която прикриваше махмурлука й от тържеството предишната вечер. В полунощ, както беше обещала, Ийви изскочи от тортата. Изникна точно в средата на пиянски купон, продължил чак до малките часове. Готова беше и на убийство за още няколко часа сън. В коридора бленуващите за слава викаха да бъдат пуснати в ефир. Всяка сутрин имаше опашка от нови таланти, жадуващи да си изградят име в радиото.
	— Мога да пея като Карузо — заяви един тип и веднага подхвана ария, с такава сила, че според Ийви го чуха чак до Куинс.
	— Ами аз? — обади се с носов глас друг мъж. — Аз мога да имитирам песните на четиринайсет вида птици!
	— О, недей, моля те! — измърмори Ийви и разтри слепоочията си.
	Ийви сваляше наметката и палтото си при гардеробиерката, когато една от многото секретарки на господин Филипс, Хелън, дойде забързана при нея.
	— Госпожице О’Нийл! Търсех ви. Господин Филипс би искал да говори с вас. Незабавно!
	Стомахът на Ийви се беше свил, когато Хелън я изблъска в личния кабинет на господин Филипс — огромно ъглово помещение на десетия етаж, облицовано с ламперия от черешово дърво с мек блясък и гледка към средната част на Манхатън. Маслен портрет в златна рамка на богоподобния Гулиелмо Маркони, изобретателя на радиото, заемаше една цяла стена. По нарисуваното му лице не се четеше никакъв знак за бъдещето на Ийви.
	— Почакайте тук. Идва — рече Хелън и затвори вратата.
	Да не би господин Филипс да я уволняваше? Нещо лошо ли беше направила? Отвън патрицианският глас на господин Филипс нареди на секретарката „да задържи всички обаждания“, тя вече толкова се бе изнервила, че можеше да се покатери по стените.
	Господин Филипс влезе в стаята със спокойната увереност, която му беше помогнала да направи състояние на стоковия пазар. Костюмите му се шиеха в Лондон, имаше апартамент в града и къща в Лонг Айлънд, където организираше легендарни приеми, посещавани от звезди от радиото и киното. Но радиото беше единствената му истинска страст, а „Дабъл Ю Джи Ай“ беше неговото бебче. Талантът, когото господин Филипс не харесаше, биваше уволняван по средата на предаването: злополучният водещ или актьор биваше изваден от студиото насред изпълнението си и веднага заместен от друго.
	— Добро утро, госпожице О’Нийл — поздрави той и междувременно се настани на стола срещу нея. Слънцето блестеше в сребристата му коса. — Днес май сте на първа страница.
	Плъзна купчина вестници към нея. „Дейли нюз“. „Хералд“. „Стар“. Във всеки от тях беше поместена очарователна снимка на Ийви заедно с крещящо заглавие:
C>
#	ВЛЮБЕНАТА ГО ПРИЕМА ЗА СВОЙ ГОДЕНИК.
#	ЛЮБОВ В КАРТИТЕ НА ЯСНОВИДКАТА.
#	ФЛАПЕРКАТА НА СЪДБАТА В ТАЕН РОМАНС.
C$
	— Защо не сте ми разказали за тази история? — попита господин Филипс.
	— Аз… мога да обясня, господин Филипс — замънка Ийви. Под масата кракът й тупаше като луд. Щеше да я уволни, да я прати да си прибира вещите и всичко, на което се беше наслаждавала през изминалите няколко месеца щеше да изчезне. Видеше ли пак Сам Лойд, щеше да се наложи Тета да я държи здраво, за да не убие това момче по всеки от начините, които можеше да си представи — а въображението й беше голямо. Ийви пое дълбоко въздух за успокояване. Използвай гласните, посъветва се тя. Всичко звучи по-добре с подходящ изговор.
	— Вижте, не е точно така, както изглежда…
	— Не е ли? Надявам се, че е точно каквото изглежда, скъпо мое момиче — отговори господин Филипс със светнали очи. — Историята е великолепна!
	— Т-така ли? — изписка Ийви.
	— Точно така. Цял ден заливат радиото с телефонни обаждания. Пръстите на телефонистките изтръпнаха от умора. Хората са полудели от новината за годежа ти. Не могат да се наситят! Искат да научат всичко за него. Божичко, това е най-голямата новина в Ню Йорк от — ами, откакто обяви, че си Ясновидка. „Момичето“ откри своето „Момче“.
	Ийви усети дращене в гърлото си.
	— Ами не бих казала, че Сам е моето „Момче“.
	Господин Филипс пренебрегна думите й.
	— Въпросът, скъпо мое момиче, е, че ти и твоят късметлия приятел направихте семейството на „Дабъл Ю Джи Ай“ много щастливо. Най-накрая ще успеем да победим Ен Би Си. Ти и твоят любим ще ни изкачите на върха. Рекламодателите вече звънят. Искат да подкрепят радиостанцията, в която е Гадателката на влюбените и нейният годеник. — Усмихна се. — А когато рекламодателите са щастливи и аз съм щастлив. Ще станеш много известна, скъпа моя.
	— Така ли?
	— Да. Какво ще кажеш предаването ти да има още едно излъчване през седмицата? С малко увеличение на парите, естествено.
	Две вечери в ефир? Единствените, които имаха подобно влияние, бяха звезди като Бил Роджърс* и Фани Брайс**. Ийви едва удържаше усмивката си, за да не се разлее по лицето й.
	[* Уил Роджърс (1879–1935) е американски каубой, водевилен актьор, хуморист, автор на вестникарски колонки, театрален и киноактьор. — Б.пр.]
	[** Фани Брайс (1891–1951) е американски модел, комедиантка, певица, театрална и киноактриса и радиоводеща на изключително популярна радиопоредица. — Б.пр.]
	— Това ще е върхът, господин Филипс.
	— Считай го за уредено. И, разбира се, ще уредим изявления в пресата за щастливата двойка.
	— О, добре, божичко, не знам. Всичко става толкова бързо — възкликна Ийви. Гласът й беше писклив, сякаш е вдишвала етер.
	— Глупости — изръмжа господин Филипс, гъстите му вежди се съединиха в средата на челото му в ужасяваща, гневна стрелка, сочеща надолу. — Ще го уредим. Ентусиазмът на публиката трябва да бъде подхранен. Искам ти и твоят годеник — господин Филипс хвърли поглед към вестникарските публикации — Сам да излизате, колкото може по-често. Всяка вечер, ако ви е възможно. Сега, когато Скот и Зелда* са в Европа, американците жадуват за нова двойка, която да заеме мястото им. — Той насочи пръст към нея. — Вие двамата сте тази двойка.
	[* Франсис Скот Фицджералд (1859–1940) е американски писател. Автор на „Великият Гетсби“ и „Нежна е нощта“. Когато се запознава със Зелда Сеър, тя е амбициозна млада писателка. Двамата водят бурен светски живот и са обект на интерес от страна на обществото и медиите. С времето психическото заболяване на Зелда се задълбочава, Фицджералд описва историята им в романа си „Нежна е нощта“. — Б.пр.]
	Ийви избухна в неконтролируем, нервен смях.
	— Има ли проблем, госпожице О’Нийл?
	— Всичко е наред — каза Ийви със сподавен глас. — Ще ми позволите ли едно телефонно обаждане, моля?


	В уединението на кабинета на господин Филипс Ийви чакаше Сам да отговори и гледаше през прозорците на десетия етаж към високите сгради, обвити от зимната мъгла. Долу по Пето авеню хората бързаха и изглеждаха странно дребни. Ийви обичаше да е нависоко; чувстваше се много могъща. Искаше й се да остане тук, горе, сред облаците. Взе вестник и се загледа в отпечатаното си с получер шрифт име. Да, много й харесваше. Трябваше само да накара и Сам да се включи.
	Телефонистката наруши тишината.
	— Свързах ви, госпожице О’Нийл.
	Гласът на Сам пропука през линията, изпълнен с присмех.
	— Ей и това ако не е бъдещата госпожа Лойд.
	— Миииличък — пропя тя. — Липсваш ми.
	На другия край настана мълчание, после се чу:
	— Аха.
	През процепа на вратата Ийви виждаше как господин Филипс и секретарката му се навъртат наоколо и не пропускат и дума. Приседна на блестящия ръб на лакираното писалище и се разсмя, както я бяха учили на курсовете по дикция — гърлено с отметната глава, сякаш вятър се вее в косите й. Това трябваше да е примамлив, безгрижен, висша класа смях на независима дама.
	— Хахахаха. Ама и ти! Миличък, трябва да те видя. Да кажем на обяд? В „Алгонкин“?
	Отново мълчание.
	— Добре ли си, Савска царице?
	— И да не закъсняваш, скъпи мой. Имаме толкова много въпроси за обсъждане, а знаеш, че всеки миг, в който съм далеч от теб е истинско мъчение. Адийо*!
	[* От фр. „Adieu“, „довиждане“. — Б.пр.]
	Ийви затвори, преди Сам да успее да каже и дума.
	На излизане пътува в асансьора заедно със Сара Сноу. Ийви забеляза веднага чорапите й — сиви, с шарка рибена кост, страшно шик. За проповедничка го даваше твърде в крак с модата. В това се състоеше голямата част от обаянието й. Божията флаперка, така я наричаха някои. Придаваше на темата за Исус малко искра. Сара Сноу беше дъщеря на мисионери, убити в Китай, самата тя почувствала зова на вярата на крехката възраст от петнайсет години. На двайсет вече беше обиколила страната два пъти, провеждала бе срещи в палатки и проповядвала срещу злините на алкохола, танците и социализма. Омъжила се беше на двайсет и една и изгубила съпруга си от туберкулоза, преди да навърши двайсет и три. Сега, на двайсет и пет, тя се опитваше да стигне до паството си чрез радиото — същински Мойсей на ефира. Проповядваше връщане към по-простите времена, привлекателни за американците, чувстващи се изгубени в един свят, който се движеше твърде бързо за тях. Беше пламенен оратор и това й носеше точки при нейните религиозни срещи. А че беше красива, не пречеше.
	И все пак нямаше и половината от последователите на Ийви. Всъщност в радиостанцията се мълвеше, че единствената причина Сара все още да задържа предаването си е, че не могат да го заменят с нищо по-добро в този час, както и че щеше да е лошо да уволнят редови Христов войн.
	— Поздравления за годежа ви, Ийви — рече проповедничката и й се усмихна с една от онези свои свети усмивки със затворена уста, които Ийви нямаше да може да докара и след цяла година упражнения пред църковното огледало.
	— Благодаря, Сара.
	— Той Божи човек ли е?
	Ийви потисна едно гръмко „Ха!“.
	— Със сигурност знае как да накара едно момиче да призове Господа.
	— Желая ви щастие. Чух, че ви готвят за две предавания през седмицата. Това… истина ли е? — Нова усмивка със затворена уста. Ийви обаче усети тревогата зад нея. Сара Сноу може и да не изпускаше от поглед разпятието, но в сърцето й гореше амбиция. Това почти накара Ийви да я хареса малко повече. Почти.
	— Да. Истина е — рече ведро тя.
	Сара отново се обърна напред, очите следяха златистата стрелка, която отброяваше етажите.
	— Предполагам, че една прекрасна любовна история допада на всички.
	Усмивката на Ийви трепна.
	— Вероятно.
	Ийви се втурна в „Алгонкин“ и отърси мокрите капки от наметката си. Управителят на салона я поведе през препълнения, облицован с дъб салон. Всички глави се обърнаха към тях, когато Сам се изправи, за да поздрави Ийви.
	— Агнешка мръвчице! — Той уви ръцете й в своите и леко въздъхна.
	— Това обръщение ме кара да се чувствам като вечеря — измърмори Ийви през стиснати зъби.
	— Така ли, мое еленско бутче от Троя?
	Ийви го изгледа гневно.
	— Наслаждаваш се на цялата тази работа, нали?
	Сам прошепна в ухото й:
	— И представа си нямаш колко.
	Появи се сервитьор.
	— Да ви донеса ли салата „Уолдорф“*, госпожице О’Нийл?
	[* Както почти всяка класическа кулинарна рецепта и тази за салата „Уолдорф“ има няколко варианта. В един от тях тя се приготвя от ябълки, целина, орехи, грозде, майонеза и лимонов сок. — Б.пр.]
	— Да, благодаря. И кафе, моля.
	— Господин Лойд?
	Сам леко въздъхна.
	— Обикновено любовта ни е достатъчна храна за мен, но тъй като дамата ще похапне, аз самият бих искал сандвич „Рубен“*. С повечко хрян. И сос.
	[* Сандвич от ръжен хляб, сос на яйчена основа, предварително печено свинско или телешко, кисело зеле и швейцарско сирене. Съществуват няколко рецепти, които биват определяни като оригинални, както и няколко истории за произхода и наименованието на сандвича. — Б.пр.]
	— Както пожелаете, господине — каза сервитьорът. — Двамата сигурно сте много щастливи.
	— Чак до небето. Кой би рекъл, че обикновен идиот като мен може да се окаже със съкровище като тази кукличката — рече Сам.
	Ийви обви с ръце коленете си, за да не го ритне под масата. Щом сервитьорът взе поръчката, тя се приведе и с нисък глас го попита:
	— Попресилваш, нали, приятел?
	Сам сви рамене.
	— Чух, че сме имали връзка. Реших да се включа в играта. Но ако предпочиташ друго, веднага ще позвъня на вестниците и ще им кажа истината.
	— Нищо такова няма да правиш, Сам Лойд! Ти ни забърка в тая бъркотия. Сега и двамата закъсахме.
	— Така ли? Кажи ми защо да не кажа истината пред вестникарчетата.
	— Знаеш ли колко позвънявания има в радиото за нас? Хиляда!
	— Хи…ляда?
	— Едно, нула, нула, нула, братленце. И продължават да звънят! Господин Филипс иска да съм в ефир два пъти седмично. Това ще ме направи известна. Още по-известна. — Гневно изгледа Сам. — И теб май също.
	Сам потри брадичката си ухилен.
	— Обзалагам се, че ще е хубаво да съм известен.
	— Какво щастие за всички ни — тросна се Ийви. — Въпросът е, че ако им кажеш сега, че това е било майтап, и аз ще заприличам на майтап. Никой не иска да подкрепя един майтап. Хората се вкисват. Има само едно разрешение, опасявам се. Ще трябва известно време да поддържаме тази история с връзката.
	Сервитьорът донесе чиния с ролца и Ийви им се нахвърли. Когато имаше грижи, огладняваше. Можеше да изяде и десет. Сам сплете пръсти и се облегна на лакти върху масата, приближи лицето си до Ийви.
	— Така ли? А аз какво ще получа от тази сделка, вампирче?
	— Съгласна съм да не те убия — предложи Ийви с пълна с хляб уста. Въртеше ножа за масло между пръстите си.
	— Щедри условия предлагаш — възхити се Сам. — Но и аз имам две.
	Ийви преглътна залъка. Присви очите си до цепки.
	— Няма да има цуни-гуни с теб. Веднага можеш да го задраскаш от списъка.
	Сам се ухили. Избърса парченце масло от лицето й със салфетката.
	— Кукло, никога не ми се е налагало да включвам цуни-гунито в договор. Всяко момиче на задната седалка на автомобила ми е било щастливо да е там. Друго имам наум.
	Ийви не знаеше дали да е облекчена, или обидена.
	— Какво? — попита тя тревожно.
	Усмивката на Сам беше изчезнала.
	— Проектът „Бъфало“.
	Проектът „Бъфало“. Фикс-идеята на Сам. Според него по време на войната е имало някаква тайна правителствена операция и майка му Мириам е била част от нея. Когато Сам бил на осем, тя напуснала дома си и не се върнала. Според официалните документи била починала от грип, но преди две години Сам беше получил картичка — без адрес на подателя — с думите „Намери ме, лисиче“, написани на гърба на руски. Почеркът бил със сигурност на майка му. Сам избягал от вкъщи и си поставил за цел да я намери.
	— Сам — възможно най-внимателно подхвана Ийви, — не мислиш ли, че май е време да изоставиш тая тема? Казваш, че не вярваш в призраци, но проектът „Бъфало“ е призрак. И му позволяваш да те тормози.
	— Ийви, проектът „Бъфало“ ми отне майката. И няма да намеря покой, докато не разбера какво се е случило с нея.
	Изражението на Сам излъчваше мрачна решимост, но Ийви видя и болката му. Знаеше какво е да загубиш много скъп човек. Да имаше надежда Джеймс да е все още жив, Ийви би преследвала всяка следа, докато не го открие.
	— Съвсем честно е — съгласи се Ийви. — Какъв е проблемът? Търсиш си човек, който да сложи малко лют пипер в твоя крем за бръснене ли?
	Сам забарабани с пръсти по масата.
	— Ийви, вуйчо ти някога споменавал ли е проекта „Бъфало“ пред теб?
	— Не. Защо си мислиш, че Уил ще знае нещо по този въпрос?
	— Имам сведения.
	Ийви повдигна вежди.
	— Сведенията са за таксиметровите шофьори и конните състезания, Сам.
	— Почакай. Трябва да ти покажа нещо. — Сам порови в портфейла си и измъкна сгъната салфетка. — Има един тип, работил е за правителството. Знае всякакви тайни и понякога ми киха по нещо. Попитах го за майка ми и проекта „Бъфало“. Каза ми, че по него все още се работело. Даде ми името на един човек, който знаел за проекта.
	Сам плъзна салфетката. Ийви впери поглед в написаното на нея име: Уил Фицджералд и прехапа устни.
	— Кога, казваш, този твой тайнствен човек ти е дал сведението?
	— Не е тайнствен…
	— Хубаво де, твоят „таен познат“ тогава.
	— Преди около два месеца.
	— Два месеца — повтори Ийви.
	— Да. Преди два месеца. Защо се мръщиш?
	Ийви поклати глава.
	— Сам, Сам, Сам. Не мислех, че си толкова наивен.
	— Аз съм много неща, сестричке, но не и наивен. И откога ти пък стана такъв експерт по информаторите?
	— Нищо не разбирам от шпиониране — призна Ийви и си наля мляко в кафето. — Но познавам човешката природа. Помисли, Сам: преди два месеца? Пентаграмните убийства.
	— Да. Знам за тях.
	— Името на вуйчо Уил беше във всички вестници! А ти работеше в музея. Колко трудно е да събереш две и две? — поясни Ийви. — Мисли трезво, Сам, пратили са те за зелен хайвер. Съжалявам, ако не искаш да го признаеш. Измамили са измамника.
	Червеят на съмнението се загърчи в стомаха на Сам. Убягнала му беше тази подробност.
	— Сам — поде внимателно Ийви, — мислил ли си, че онази картичка може да не е от майка ти?
	— На картичката беше нейният почерк. Познавам го, Ийви. Ще я намеря. Кълна се, ще я намеря.
	Сервитьорът донесе сандвича „Рубен“ на Сам и салатата „Уолдорф“ на Ийви. С ъгълчето на очите си Ийви виждаше как хората ги наблюдават, одумват ги иззад менютата си. На кръглата маса на известните*1 Дороти Паркър*2 пиеше мартини с Робърт Бенчли*3 и Джордж С. Кауфман*4, но никой не ги забелязваше. Ийви и Сам заемаха цялото внимание на посетителите на „Алгонкин“. Сам беше напълно безразличен към любопитството им. Много повече го интересуваше сандвичът, който буквално поглъщаше.
	[*1 Хотел „Алгонкин“ отворил врати през 1902 година на Западна четирийсет и втора улица № 59 в Манхатън. Една от най-забележителните подробности от историята му е, че приютявал всекидневните срещи на известните членове на литературния клуб „Кръглата маса в Алгонкин“. — Б.пр.]
	[*2 Дороти Паркър (1893–1967) е американска поетеса и писателка, прочута със забележителното си чувство за хумор. Член на „Кръглата маса в Алгонкин“. — Б.пр.]
	[*3 Робърт Бенчли (1889–1945) е американски хуморист, есеист, автор, списващ вестникарска колонка, и киноактьор. Член на литературния клуб „Кръглата маса в Алгонкин“. — Б.пр.]
	[*4 Джордж С. Кауфман (1888–1961) е американски драматург, театрален режисьор, продуцент, хуморист и критик. Член на литературния кръг „Кръглата маса в Алгонкин“. Б.пр.]
	— Да не се задавиш. Трябваш ми жив. Поне за известно време — каза Ийви. — И така, ако ще ти помагам за проекта „Бъфало“, какво искаш да направя?
	— Да направиш ясновидско тълкуване на онова, което изровя. Да провериш дали ще ни отведе донякъде.
	— Гадаене по предмет — въздъхна Ийви. — Две предавания на седмица в радиото вече са ми множко. Трябва да внимавам. Какво е второто условие?
	— Да посетиш тържеството по случай откриването на изложбата на Ясновидците в края на месеца.
	— Ох, Сам — простена Ийви. Отпусна глава на масата с достоен за Айседора Дънкан трагизъм. — Не. Няма да помагам на Уил. Защо да работя за врага? Мразя музея, мразя и Уил.
	— Няма да помагаш на Уил. Ще помагаш на мен. Ако музеят потъне, оставам на улицата. Впрочем наблюдават ни. — Погледът на Сам се стрелна към маса, пълна с флаперки, които ги зяпаха и оживено си шушнеха.
	Ийви изви вежда.
	— Без майтап. Не съм вчерашна, нали знаеш.
	— Трябва да им дадем нещо, което да си заслужава мъките им.
	— Например? — бдително попита Ийви.
	Сам се приведе и взе двете ръце на Ийви. Впери поглед в нея, сякаш е единствената жена на земята. Като някакъв предател, стомахът на Ийви се сви и леко потрепна.
	— Помогни ми с проекта „Бъфало“ и изложбата за Ясновидците. И обещавам, че ще продам тази романтична история толкова успешно, че и Валентино не би се справил по-добре.
	С ъгълчето на очите си Ийви видя, че повечето хора ги наблюдават. Помещението се изпълни с енергия, която я караше да се чувства така, сякаш тя самата е задвижвана от ток. Усещането й хареса. Много й хареса. Да погадае на няколко джунджурийки и да посети тържество — какво като е за музея — в замяна на това да е на първа страница на новинарските вестници и най-голямата радиозвезда в Ню Йорк. Това беше съвсем честна сделка.
	— Имаш сделката, Сам, при едно последно условие.
	— Няма да ходя на уроци по голф или по танци.
	Ийви присви очи.
	— Ограничение във времето. Четири седмици зашеметяващ, приказен романс, какъвто Ню Йорк не е виждал. А после, капут. Край и точка. Падаме от ефир.
	— Майчице, като говориш така, все едно любовта ни не съществува, Агнешка мръвчице.
	— Ще има трагична раздяла. Пламъкът на любовта ни ще се е оказал твърде буен, за да бъде траен. — Ийви сложи ръка на челото си като осъдена оперна героиня, после я размаха в знак на сбогуване. — Туут, туут, Тутси*! Сбогом.
	— Четири седмици, така ли? — попита Сам, наклонил глава.
	[* Част от популярна песен, в която момче изпраща любимата си и гледа как тя заминава с влака. — Б.пр.]
	— Четири седмици.
	Той погледна скришом към флаперките, които ги наблюдаваха. Сладки бяха, вероятно една от тях можеше да се навие на среща. Тогава защо се връзваше на тая дяволска сделка с Ийви? Защо идеята за фалшив романс с нея го караше да изпитва същата тръпка като кражбата?
	— Дадено — съгласи се той. Гледаше я, ококорил очи и с хищна усмивка. — Трябва да направим така, че тъпанарите да повярват. Разходки на лунна светлина. Да се гледаме в очите. Да ядем яйчен крем от една и съща лъжица. Ужасяващи животински прякори.
	— Без „Агнешка мръвчице“ — възрази Ийви. — Това е отвратително.
	— Дадено, Свинска жмерчице.
	— Ще те убия, докато спиш.
	Сам се ухили.
	— Това означава ли, че ще спиш до мен?
	— Не и докато си жив, Лойд — ухили се Ийви. — Ролята се изпълнява само когато святкат фотоапаратите.
	— Добре тогава, май трябва да направя така, че да има само един кадър. — Сам целуна опакото на ръката на Ийви. От масата на флаперките се разнесе общо, смаяно Оохх. Целувката парна ръката на Ийви и тя вътрешно зазвъня тихо. Сложи край, каза си тя. Трябваше да го обсъди със себе си по-късно и да обясни на органите си каква е истината за играта.
	Сервитьорът отново се появи на масата им.
	— Заведението черпи, госпожице О’Нийл. Благодарим ви, че днес се нахранихте в „Алгонкин“ и че бяхте с нас. Надяваме се отново да ви видим тук.
	Веждите на Сам се извиха.
	— Мога да свикна с такова отношение.
	Нахлузи рибарската си шапка.
	— Господин Филипс ни е уредил интервю в „Дабъл Ю Джи Ай“ днес. Точно в четири. Ще разкажем историята на любовта си. Да не закъснееш.
	— Няма. Ще свия нещо, за да съм намахано облечен. Какво ще кажеш… Панталони?
	Забавляваше се с нея. Това беше проблемът, когато се доверяваш на тип като Сам Лойд.
	— Сам. Не ме карай да те убивам на пълен стомах. Може да получа спазъм.
	Сам се подсмихна.
	— И с теб е приятно да се въртят сделки, вампирче.
	Ийви запърха с мигли.
	— Сега върви, преди да съм си променила мнението.
	— Да си тръгнем поотделно и да разочароваме публиката ли? — Сам кимна към другите клиенти, които ги наблюдаваха стеснително от масите. Хищната му усмивка отново се появи. Но нишката на чистото щастие беше нова. Той прегърна Ийви и я съпроводи между зяпналите клиенти на „Алгонкин“. Приведе се и пошушна нещо в ухото й, а стомахът й отново бунтовнически се присви.
	— Занапред, Савска царице, няма да можеш да ме пропъдиш.


>>	Всичко изглежда ново и обнадеждаващо

	Тета и Хенри бързаха по пренаселения тротоар на 42-ра улица, както винаги закъсняваха за репетиция. Промушиха се между един проповедник и малобройното му паство, които провеждаха молитвено бдение.
	— Тази сънна болест е Божията присъда! Покайте се! — гръмовно говореше проповедникът, вдигнал високо в ръка една Библия. — Отвърнете се от разпуснатите нрави; от онези бордеи на пороците, от кръчмите, от дяволската музика, джаза и неизказаните злини на алкохола!
	— Боже мили, ако направя това, останах си без хоби — духовито отбеляза Хенри.
	— Ако не побързаме, и без работа ще останем — рече Тета.
	Вестникарчето на ъгъла размаха вестник към Тета.
	— Вестник, госпожице?
	— Съжалявам, хлапе.
	То сви рамене и зачете на висок глас новините от първа страница:
	— Четете! Сънната болест се разпространява, лекарите се страхуват от нова чума! Анархисти взривяват фабрика! Гадателката на възлюбените е сгодена! Четете!
	— Какво? — Тета спря рязко. — Хлапе, насам — тя му подхвърли монета и буквално изтръгна „Дейли Нюз“ ръцете му. — Мътните да ме вземат.
	— Това да не е някаква шега? — попита Хенри, който четеше заглавието на първа страница над рамото на Тета. — Защо Ийви не ни е казала?
	— Не знам каква игра играе Ийви, но можеш да се обзаложиш, че ще открия — заяви Тета и мушна смачкания вестник в бележника си. — Ако се омъжва за Сам Лойд, ще си изям шапката.
	— Много лошо. — Хенри отбори вратата на театъра. — Шапката ти е страшно красива.
	Острото потропване на обувки за степ, което си съперничеше с мелодичните извисявания и заглъхвания на песните на хористките, обяви, че репетицията вече е започнала в Ню Амстердам Тиътър*. Уоли, многострадалният режисьор на представлението, изгледа гневно Хенри и Тета, които припкаха по пътеката, уловени за ръце.
	[* Ню Амстердам Тиътър е театър на Бродуей на Западна четирийсет и втора улица № 214, между Седмо и Осмо авеню, и в него в периода 1913–1927 г. се изнасяли представленията на „Фолис“ на Зигфелд. Самият Флоренц Зигфелд е имал в сградата офис и клуб на покрива. — Б.пр.]
	— Виж ти, виж ти, виж ти. И това ако не са близнаците Закъсневателски. Поздравления. Закъснявате само — той се престори, че поглежда часовника си — десет минути днес.
	Тета потупа Уоли по бузата и нацупи устни.
	— Стига, Уоли, не си дразни язвата. Хен има нова песен за теб. Тихо, всички.
	— Ей това е моя реплика — сряза я Уоли. И за да не остане по-долу ревна: — Тихо, всички!
	— Давай, Хен — примоли му се Тета.
	Хенри седна на пианото и пое дълбоко дъх.
	— Имайте предвид, че не е съвсем изгладена. Но горе-долу звучи така…
	Той засвири нежна мелодия и запя с дрезгав фалцет:
P>
	Завладян е сънят ми пак от мечта,
	ти се появи кат утринна роса,
	сърцето ми трепна вече без тъга,
	но само тук в царството на съня,
	всичко изглежда ново и обнадеждаващо

	Луната се спуска по утринното небе,
	защо, о, защо, трябва да се разделим с тебе?
	Любими, моят път с твоя пак ще се събере,
	но само тук в царството на съня.

	Любими, казват сънищата стават истина,
	стига да повярваш в тяхната магия,
	но, любими, ако сънищата бяха истина,
	с прегръдка щях да те даря.

	Ела, приказен сън, и ме унеси.
	Синя луна, на небето веч се издигни.
	Всяка вечер времето лети ли, лети,
	когато съм с теб в царството на съня.
	Ще остана с теб в царството на съня…
P$
	Щом приключи, Хенри се обърна към Уоли.
	— Е — притеснено попита той, — какво мислите?
	По изключение Уоли не се държеше за главата и нямаше вид на изгубил желание за живот.
	— Знаеш ли, хлапе, това не е никак зле.
	Отзад прогърмя глас.
	— Бавничка е малко, нали?
	Хенри не беше разбрал кога Хърбърт Алън е влязъл, неговото неусетно пристигане обаче беше всичко друго, но не и добра новина.
	— Някак… е меланхолична. Без живец. Не можеш ли да я позабързаш, старче? — попита Хърби, докато вървеше по централната пътека в нов костюм на каре, несъмнено купен с чека от последния си хонорар.
	— Ами клетникът не може да открие онова, което е изгубил — заобяснява Хенри. С огромни усилия се сдържа, да не добави идиот такъв, лишен от вкус. — Изпълнен е с копнеж.
	— Ммм — рече Хърби, сбърчил нос. — Не знам, Уоли. Струва ми се малко мрачна за „Фолис“.
	— На мен пък ми хареса — за огромна изненада на Хенри съобщи Уоли. — Можем да я използваме в някой тъжен номер.
	Хенри наблюдаваше с удоволствие как мазната усмивка на Хърби се стопява.
	— Е, предполагам, че Фло има последната дума, нали? — попита той.
	— Да, да — махна с ръка Уоли. — Поработи още малко над нея, Хенри. Преработи прехода и онзи, последния припев, а после ще я покажем на Фло. Ако я хареса, вкарваме я, хлапе.
	— Благодаря, Уоли!
	— Алилуя! — рече Тета. Скочи и прегърна Хенри.
	— Добре, народе, добре. По местата за номера „Фокус-бокус“. Къде са моите малки ясновидки?
	Докато Уоли ревеше заповеди към изпълнителките, Хенри мечтаеше с отворени очи на пианото. Всичко изглеждаше ново и изпълнено с надежда. И то само заради Луис, знаеше, че е така. Нямаше търпение да го види отново. А когато го видеше в съня, щеше да му предложи да се обади в апартамента в Ню Йорк. Някак трябваше да убеди Лин да дойде отново с него тази нощ. След края на репетицията щеше да изтича до Чайнатаун и да се уговори. Всичко щеше да е, както трябва.
	А киселото изражение на Хърбърт Алън беше черешката на тортата.


	В мига, в който репетицията приключи, Тета позвъни на Мейбъл и двете нахълтаха в банята на Ийви в хотел „Уинтроп“, завариха я във вана, пълна с мехурчета.
	— Ей! Не съм прилично облечена — възрази Ийви.
	— Ако почакаме да станеш прилична, ще минат години — рече Тета и седна на шкафа. Вдигна вестника от сутринта. — Да не изгуби и остатъка от склерозиралия си ум, Злийви?
	— Не мога да повярвам, че вчера не ми каза — измърмори Мейбъл, приседнала на ръба на ваната.
	— От всичките щуротии, които си направила, тази печели наградата — първата награда!
	— Аз съм най-добрата ти приятелка. — Мейбъл беше обидена.
	На Ийви й се прииска да признае всичко на Тета и на Мейбъл, но не можеше да рискува. Двамата със Сам се бяха споразумели да запазят в тайна своята уговорка дори от най-близките си приятели. Ако двете й приятелки вярваха, че са влюбени, нарастваше шансът и обществото и намаляваше възможността да ги изобличат като лъжци.
	Ийви се отпусна надолу, в закрилата на пяната.
	— Божичко, ами то, стана страшно бързо. Мислех да ви кажа. Честно.
	Тета я изгледа косо.
	— Мислех, че не понасяш Сам Лойд.
	— Наистина не го понасях за известно време. Но после започнах да виждам каква истински романтична натура е. Какъв приключенски дух има. И е… сладък! — говореше Ийви и междувременно съчиняваше. — Не може ли едно момиче да си промени мнението за момче?
	Тета скръсти ръце на гърдите си.
	— Може, естествено. Няма да мръднем оттук, докато не си го промениш в обратна посока. Ийви, Сам Лойд е мошеник! Може да омае и змиите да напуснат Ирландия. Красавец е, разбира се…
	Мейбъл се намръщи.
	— Така ли мислиш? Ами според мен не е да му липсва красота, но…
	— Откъде знаеш, че този обирджия на магазини не се възползва от теб сега, когато печелиш пари?
	— Можехте поне да изкажете поздравления — измрънка Ийви възмутена. Нямаше право да се чувства така, но се чувстваше.
	— Поздравления — промърмори Мейбъл.
	Тета извъртя очи.
	— Поздравления. Като сватбен подарък ще ти купя комплект от здравомислие и ум. Не че някога ще ти дотрябват.
	— Мисля да се направя, че не съм чула тази забележка — подсмръкна Ийви.
	— Нещо в цялата тази работа не е онова, което аз познавам — заяви Тета.
	Телефонът в другата стая иззвъня.
	— О, не! Нека някоя от вас бъде така мииииличка и да вдигне онова нещо, моля? — рече Ийви.
	— Аз с раааадост ще бъда миииличка да вдигна — изимитира я Тета и тръгна към телефона на нощната масичка до леглото на Ийви, Мейбъл вървеше по петите й.
	— Домът на Гадателката на влюбените. Съжалявам, но в момента Гадателката на влюбените е във ваната — обяви Тета и Мейбъл захихика.
	— Тета — изви глас откъм ваната Ийви. Тета затвори с ритник вратата на банята.
	— Ъхъъ… ъхъъ… да, разбира се, ще предам на нейно радиовисочество. Дочуване. — Тета затвори телефона.
	— Какво има? — попита Ийви, която влезе през вратата на банята и пътьом завързваше колана на пеньоара си.
	— Трябва да известя госпожица О’Нийл, че шофьорът й е пристигнал — рече Тета с превзет глас.
	— Шофьорът ли? — попита Ийви ококорила очи. Момичетата се втурнаха към прозореца. Долу на улицата, до блестящ зелен крайслер, чакаше шофьор.
	Мейбъл ахна.
	— По дяволите. Все едно си Глория Суонсън* или нещо такова. Все едно си кинозвезда.
	[* Глория Суонсън (1899–1983) е американска актриса, певица и продуцентка. Звезда от ерата на нямото кино. — Б.пр.]
	— Звезда — повтори Ийви с проблясващи очи.
	— Поздравления, Злийви. Успя. Ние май ще излезем вляво от сцената, Мейбъл.
	— Ако почакате, ще можете да се повозите с мен до радиото. Можем да отидем всички заедно, като истински тузарки!
	— Съжалявам, Злийви. Трябва да се връщам на репетиция — каза Тета.
	— Мейбси?
	През изминалите два месеца Мейбъл се беше опитвала да не забелязва промените в Ийви. Начина, по който сега провлачваше и променяше гласните. Начина, по който поздравяваше хората, които едва познаваше, с мииииличък. Това, че май винаги имаше време за забавления, за срещи и за новите си бляскави познати, но нямаше време за Мейбъл. Сега случилото се беше прекалено. Двете с Ийви не бяха ли най-добри приятелки? Не трябваше ли едно момиче да сподели новината за годежа си най-напред с най-добрата си приятелка?
	Съвестта на Мейбъл й каза да отиде и да поздрави Ийви. Но тя беше гневна и дълбоко засегната и не вярваше, че може да изтърпи отново да бъде някой от безличната тълпа.
	— Съжалявам. Не съм свободна — рече и се завъртя на пети. — Ще сляза с асансьора, Тета.
	— Ей сега идвам, хлапе. Най-напред да си напудря носа. — Тета изчака Мейбъл да се отдалечи по коридора и приклещи Ийви. — Злийви, ти наистина ли се омъжваш за Сам Лойд?
	— Пише го във всички вестници, нали? — отвърна с въпрос Ийви. Не беше съвсем лъжа.
	Очите на Тета разпитваха тези на Ийви в продължение на една неудобна секунда.
	— Съобщи ли новината за годежа си на Джерико?
	— И защо да го правя? — Ийви отмести поглед.
	— Само предчувствие, но не мисля, че ще я приеме добре.
	— Сигурна съм, че не знам за какво говориш.
	Тета потупа лицето на Ийви.
	— Не спирай да си го повтаряш.


>>	Най-важната ни задача

	Когато Джерико отвори сутрешния вестник, трябваше да прочете новината четири пъти, преди най-накрая да я осмисли: Ийви се омъжваше за Сам Лойд. Сам „Момчето с момиче във всяко пристанище“ Лойд. Сам, измамникът, на когото не биваше да се разчита, който не мислеше за друг, освен за себе си. Избрала беше този глупак пред него. Кога се случи? Затова ли Ийви го избягваше, затова ли не отговаряше на писмата му? По тази причина ли снощи така се измъкна от „Бенингтън“? Сам Лойд. Момичетата наистина ли си падаха по такива типове? Наистина ли за тях лошите момчета бяха по-привлекателни?
	Или само искаха да знаят, че мъжът е нормален, човек, а не машина?
	Преди няколко месеца бяха простреляли Джерико. Тогава болката лумна като огън в гърдите му. Болката, която лумна сега, когато прочете статията за романса между Сам и Ийви, беше още по-силна. Радваше се, че Уил бе заминал със сестра Уолкър, за да може да понесе остротата на болката насаме.
	От коридора долетя фалшиво пеене и обяви пристигането на Сам, Джерико прокле късмета си.
	— Скъпа, приготви ми пантофите и лулата, прибрах се! — извика Сам, когато се втурна в библиотеката и се тръшна в изтъркания кафяв кожен диван честърфийлд, със зачервени страни и усмихнат. — Фреди, няма да повярваш какъв ден имах. Истинска въртележка. Но има и добри новини: Ийви е съгласна да бъде гост при откриването на изложбата на Ясновидците.
	— Поздравления. Как го уреди? — равно попита Джерико.
	Сам протегна ръце над гърба на дивана и се ухили.
	— Ами дадох най-доброто от себе си. А най-доброто у мен е неустоимо. Е, какво мислиш — да наемем ли джаз група или оркестър? Мисля да е джаз група. Но професорът ми се вижда човек като за оркестър — цигулки и валдхорни. Музика с маншети на волани. О, можем да наемем и някой да достави…
	Джерико хвърли вестника в скута на Сам.
	— Кога щеше да ми кажеш?
	— Боже, Фреди — тихо каза Сам и бутна вестника настрана. — Аз, ъ, не исках да ти го изкарвам през носа.
	— Изглежда точно като нещо, което би искал да направиш. И не ме наричай „Фреди“. — Джерико отиде до камината, разръчка жаравата и тя припламна.
	— Минавало ли ти е през ума, че може да си ме преценил погрешно? — направи опит да се защити Сам.
	Джерико не се извърна от огъня.
	— Убеден съм, че много добре съм те разбрал. Ти си крадец. Крадеш вещи. И хора.
	Обикновено Сам се наслаждаваше на приятелското състезание за привързаността на Ийви, но сега се почувства като истински негодник. Не знаеше точно какво се е случило между Джерико и Ийви. Може би се бяха целунали. Може би и повече. Но случилото се е било романс, породен от обстоятелствата, уверен беше. Със сигурност Джерико трябваше да знае, че напълно е сбъркал с Ийви. Той прекарваше нощите в четене и рисуване на модели на Гражданската война. А Ийви беше потаен, нощен хищник, душата на компанията. Щеше жив да го изяде. Колкото повече Сам мислеше за това, толкова повече стигаше до извода, че така е по-добре. Преровил беше стаята на Джерико, търсеше следи за проекта „Бъфало“ и откри писмата му до Ийви. Беше ги начевал, но така и не ги бе изпратил. Характерът на момчето граничеше с онова, което неговия старец би нарекъл слабоволев. Този фалшив романс щеше да даде време на Джерико да изближе и последните си рани и да продължи. След четири седмици идеше да е нов човек. Щеше да пита: „Коя Ийви?“. А Сам щеше да му помогне. Дължеше го на великана. Всъщност, щеше да му направи огромна услуга.
	— Слушай, приятел, чувствам се зле заради начина, по който си научил за мен и Ийви. Нека ти се реванширам. Какво ще кажеш двамата с теб някой път да излезем, а?
	Джерико присви очи.
	— Ти. И аз.
	— Можем да идем на някой от боевете или в клуб „Кентъки“ да послушаме Дюк Елингтън*. Мога да те запозная с някои момичета. Ще си прекараме върхът!
	[* Дюк Елингтън (1899–1974) е световноизвестен музикант, композитор и пианист. Има собствен оркестър от 1923 година до смъртта си през 1974 година. Считан за една от основните фигури в джаза, самият той държи да не бъде причисляван към конкретен стил, според него музиката му спада към категорията „Американска музика“. — Б.пр.]
	Усмихна му се, за да го убеди.
	Джерико не отговори.
	— Няма да удостоя предложението с отговор, особено когато имаме по-важни въпроси, с които да се занимаваме. Имаме да спасяваме музей и да подготвяме изложба, ако си спомняш.
	Сам реши, че е най-добре да остави на мира великана и гордостта му и смени темата. Между двама им имаше съгласие поне за спасяването на музея.
	— Какво имаме досега?
	Сам последва Джерико до масата, на която беше събрана мизерна сбирка от предмети.
	— Да видим. Имаме африкански амулети. Дневника на Либърти Ан. Много сбръчкан корен от мандрагора… — Сам вдигна един осивял предмет към светлината. — Вероятно най-косматия картоф в света. И нещо, което прилича на пилешки кости?
	Джерико запрати костите в кофата за боклук.
	— Вечерята от снощи.
	Сам взе фотография с видимо бяло петна на фона.
	— Снимка на духове ли е или майонеза?
	Джерико грабна призрачния дагеротип.
	— Снимка на духове.
	Сам порови в остатъка от оскъдната сбирка, надеждите му угасваха.
	— И толкова? Не е по-различно от онова, което вече имаме изложено.
	— Сам, целият този музей е изложба на Ясновидците. Не виждам защо все още не си го схванал.
	— Очертава се крайно жалка изложба — измърмори Сам. — Куп дребни страшилки и принадлежали на призраци салфетчици. Никой няма да се нареди на опашка за този боклук!
	— Напомням ти, че идеята беше твоя. — Джерико разпери широко и предизвикателно ръце. — Добре. Защо ти не подредиш изложбата, тогава? Да видим какво ще измъкнеш.
	Той тръгна към изложбената стая, а Сам го последва, жалвайки се.
	— Дай ми нещо, с което да работя. Проклятие. Изцапаната с петна от кръв жилетка на аристократ-убиец. Привлекателна контактьорка, която, ух, усеща как духовете минават през нея, ако ме разбираш накъде бия — опа! — възкликна Сам, препъвайки се в килимчето, и полетя към бюфета.
	— Внимавай — Джерико подпря бюфета. — Това са редки артефакти.
	— Благодаря за загрижеността — измърмори Сам. Изпъна килимчето и под него се откриха очертанията на врата с прикрепена метална халка. — Ето го виновника — обяви той и задърпа халката. — Какво е това?
	— Стара изба.
	— Без майтап. И какво има в нея?
	Джерико сви рамене.
	— Я чакай, никога не си слизал в избата, така ли?
	— Не съм. И защо ми е да слизам?
	— Фреди, че там долу може да има златна мина! — Сам отново задърпа халката. Капакът дори не помръдна. — Трябва да разхлабя дъските. Ще ми подадеш ли оня меч там?
	— Имаш предвид античната вещ, която вероятно е по-ценна от теб самия ли? — бавно поклати глава Джерико.
	— Страхотно! — Сам отвори швейцарското си войнишко ножче и започна най-старателно да дълбае около ръбовете на вратата, за да поразхлаби дебелите слоеве от напластена, втвърдена пръст, но вратата не помръдна.
	Джерико въздъхна.
	— Дай на мен. Мърдай нанякъде. — Улови халката с една ръка и я дръпна леко, капакът се отвори със скърцане.
	— Свети Боже, Херкулес. С какво те хранят?
	Джерико се закашля от прахоляка, надигнал се на големи облаци.
	— И аз можех да я отворя — добави Сам.
	— Нямаше да можеш.
	— Ей толкова ми оставаше.
	— Как не. — Джерико отпъди с ръка последните прашинки, витаещи във въздуха. Надолу към мрака се спускаше опасно на вид дървено стълбище, обвито в паяжини. — Мислиш ли, че тези стълби все още стават?
	— Има само един начин да проверим — заяви Сам. — Грабваме фенерчетата.
	Дървото запротестира шумно от неочаквано стоварилата му се тежест на Сам и Джерико, когато двамата заслизаха по старите стъпала в мрачната дупка. Лъчите светлина от фенерчетата им отскачаха от крехката архитектура на паяжините. Скочиха на дъното, стъпиха на пръстен под в огромна стая, свързана с дълъг, тесен коридор.
	Сам подсвирна.
	— Контрабандистите на алкохол биха убили човек за такова местенце.
	Двамата с Джерико тръгнаха по коридора, целият изписан с имена: Джеймс Биърдън. Моузес Джонсън. Мейси Лафайет и децата й. Името ми е Оси. Имаше няколко букви хикс вместо имена и голям стенопис, чиито помътнели цветове бяха призраците на някогашните. На него семейство роби влизаше в обетованата земя от ярко слънце и дървета с гъст листак. Високо над слънчевите лъчи някой бе издълбал думата свобода. Стенописът явно беше нарисуван от няколко различни ръце през времето, всеки художник бе добавял собствената си история, но внушението беше същото.
	— Май Трансконтинентъл не е единственият път, който Корнелиус Ратбоун е построил — рече Джерико, докато осветяваше подобното на пещера място.
	Навремето майката на Сам повтаряше, че у всеки се крие способността да промени света. Спотайвала се като семенце, жадно да покълне величаво. Професорът може би си имаше своите призраци. Обикновените хора бяха способни на необикновено смели постъпки. Това беше единствената магия, която Сам познаваше и на която вярваше.
	— Какво търсим тук долу? — попита Джерико.
	— Не съм сигурен — отговори Сам. Светлината му попадна на затворена врата, сгушена в ниша. — Но това може да е добра отправна точка. — Опита дръжката. — Заключена.
	Сам извади от джоба си швейцарското ножче и пъхна върха в ключалката.
	— Почакай: ти с взлом ли влизаш?
	— По дяволите — изруга Сам и раздвижи ръка, за да пробва поддава ли бравата.
	Джерико заклати глава и се облегна на тухлите.
	— Не си, какъвто се показваш.
	— Стига де, Фреди — подразни го Сам, все така зает с разбиването на ключалката. — Да не би да ти се е повредило копчето за включване на любопитството?
	— Не. Нито пък копчето ми за етика. Може би трябва да помолиш Дядо Коледа да ти донесе някой от тези инструменти.
	— Ами ако в същата тази стая се намира онова, от което се нуждаем, за да спасим нашата изложба за Ясновидците? За това сети ли се?
	Джерико поразмисли върху въпроса и шумно въздъхна.
	— Добре.
	Отдръпна се от стената и грубо завъртя дръжката. Вратата се отвори с лекота.
	— Дори не е била заключена. Трябвало е малко повечко сила — рече той и се приведе да мине под ниската рамка.
	— И аз можех да го направя — повтори Сам, вървейки след него.
	Лъчите от фенерчетата на двамата отскачаха от влажното, претъпкано и студено помещение, наблъскано с всевъзможни чудатости — маслени картини, потрошени мебели, шивашки манекен, дори саркофаг, чийто капак стоеше увиснал на единствената си панта. Две купчини сандъци бяха наблъскани в ъгъла до огромен стенопис, остарял и на места позаличен от влагата. Този стенопис не беше изпълнен с надежда като другите в музея; представляваше сложен кошмар. В тъмна гора с оголели дървета, точно като гората от приказките, в която се спотайва върлинестия сив облечен като за карнавал мъж, с цилиндър и палто от черни пера. На протегнатата му ръка светеше символ: око с пречупена мълния под него. Зад сивия мъж се точеше дълга върволица от страшни призраци. Изглежда, всички вървяха към млад чернокож. Над раздразненото небе отгоре стоеше номер 144.
	— Какво пише тук? — попита Джерико. Под стенописа някой беше изписал думи. Приближи се, присви очи, за да ги различи. — Внимавайте… за Краля на… гарваните.
	— Ободряващо — пошегува се Сам, макар от обезпокояващия стенопис да го побиваха тръпки. Реши, че това е най-страховитото нещо в целия музей на гадните усещания. — Да погледнем какво имаме — обърна гръб на стенописа. Измъкна някакъв предмет от мръсното, ръждясало оборудване в един от сандъците. Раменете му провиснаха. — Боклуци. В тоя музей само те са ни в изобилие.
	Всичките сандъци бяха заковани, с изключение на един, който беше частично счупен. Джерико протегна ръка и измъкна лист пожълтяла хартия.
	— Ей, това какво е? — попита Сам и застана зад него.
	— Ако трябва да правя догадки, бих казал, че не ти влиза в работата — отвърна Джерико и хвърли поглед надолу към страницата.
	— Най-любими са ми заниманията, което не ми влизат в работата…
	— Последната воля и завещание на Корнелиус Ратбоун, записано на този ден, четвърти януари, в лето господне 1917 — зачете на глас Джерико. — Аз, Корнелиус Тадеуш Ратбоун, в състояние на телесно и душевно здраве, с настоящето завещавам дома си и всичките си притежания на Уилям Джон Фицджералд с условието той да продължи работата по нашата най-важна задача…
	— Старият Ратбоун е завещал това място на професора? — изуми се Сам.
	Джерико се взираше в документа. Преди години беше попитал Уил как се е случило така, че да се заеме с ръководството на музея. Според разказаното от Уил, той беше купил съсипания музей, точно преди градът да го разруши. Последната воля и завещанието на Корнелиус Ратбоун опровергаваха тази история.
	Но защо ще му е на Уил да го лъже?
	Джерико бързо прелисти на втората страница, беше някакво писмо.
	— А тук какво пише? — попита Сам.
	— От Корнелиус до Уил е, с дата 31 януари 1917. „Скъпи Уилям“… — зачете Джерико на глас.
C>
	Опасявам се, че това ще е последното ми писмо, защото съм на прага на смъртта и скоро тя ще ме вкара в дома на вечния покой. През изминалите последни години не успях да ти простя греха на амбицията, заради който ме изостави, за да работиш с „великите умове“ от нелепия Отдел по паранормалното на президента Рузвелт…
C$
	— Чакай, Теди Рузвелт ли? — попита Сам.
	— Да, Сам. Теодор Рузвелт*. Едър мъж с големи мустаци. Беше ни президент за известно време. Позволяваш ли да продължа?
	[* Теодор Рузвелт (1858–1919) е президент на САЩ в периода 1901–1909 година. Считан е за един от най-великите американски президенти заради прогресивните му и миролюбиви възгледи. — Б.пр.]
	— Давай — измърмори Сам.
C>
	Само че нелепо се държах именно аз. От изключителна важност е да оставим настрана различията ни и да работим заедно, да направим едно последно усилие, докато все още има време. Онова, което преди ти показах от пророчествата на Либърти Ан, представляваше само част от тях. Към края на дните си тя направи още много притеснителни предупреждения, ужасяващи предсказания за нацията. По онова време се страхувах, че треската, която се разрази с голяма сила, е помрачила разума й. По тази причина пренебрегнах последното й пророчество. Сега разбирам, че съм проявил нехайство, като съм скрил цялата кореспонденция от теб. Страхувам се, че сме подценили силата на човека с цилиндъра.
	Времето ми свършва. Умолявам те: нека да погребем себичните дрязги, преди да е станало твърде късно.
	Изпълнен с надежда:
@	Корнелиус
C$
	— Ти знаеш за какво става дума, нали? — попита Сам, размахал писмото във въздуха. — Златна мина! Това е примамката, която ни трябва, за да превърнем нашата изложба на Ясновидците в събитие, което ще се тълпят да видят: „Прочетете неогласяваните досега пророчества на Либърти Ан Ратбоун! Чуйте ужасяващите пророчества за гражданите на Америка, преди да е станало твърде късно!“ Да се надяваме, че пророчествата на Либърти Ан са някъде из тези сандъци.
	— Има само един начин да разберем. Да качим горе сандъците и да ги прегледаме — отговори Джерико, като с лекота намести един от тях на рамото си, приведе се и излезе през вратата.
	— Да. Тъкмо това щях да предложа и аз — рече Сам и изпъшка, когато нарами тежкия си товар.


	— Няма повече — обяви Джерико, когато донесе последния сандък.
	Сам се стовари на кушетката и изохка.
	— Ръцете ми повече никога няма да ми послужат — простена той.
	— Несъмнено момичетата в Ню Йорк ще въздъхнат с облекчение — промърмори Джерико, като се опита да прогони представата за ръцете на Сам около Ийви. — Да видим какво имаме.
	Общо сандъците бяха шест, всичките заковани, с изключение на повредения сандък със завещанието на Ратбоун. Сам бръкна в него.
	— Книги — обяви той с въздишка, като заизмъква влажните томове, изпълващи въздуха с още прах и мръсотия. — Все книги.
	След това идваше купчина писма от Уил до някоя си Ротке Васерман в Хоупфул Харбър, Ню Йорк. Сам надникна в овехтелия плик на едно от тях.
	— „Скъпа моя Ротке… Липсваш ми, както слънцето липсва на цветето…“ — зачете на глас той. Изсвири протяжно и пронизително. — Вече имаме нещо черно на бяло.
	— Дръж се малко по-пристойно, Сам — изръмжа Джерико и взе писмото.
	Сам вдигна ръце.
	— Добре де, добре. Не се пали. Коя е тая мацка Ротке?
	— Не е мацка. Ротке е била годеница на Уил. Починала е през войната. — Джерико върна писмото в сандъка. — Май не постъпваме етично.
	— Етиката данъци не плаща, Фреди. Я слушай, само ще погледнем. Ако не открием пълната кореспонденция на Либърти Ан, ще върнем цялата тая бъркотия в избата и ще забравим за нея и всичко пак си е скрито-покрито. Разбрахме ли се?
	— Да. Добре. Става.
	— Ще ти трябва лост, за да отвориш другите — рече Сам и отново кихна. — Не вярвам да имаме?
	— Някъде все има. — Джерико избърса ръце в панталоните си. — Сега се връщам. Недей да крадеш.
	— На кого му е притрябвало да краде тия боклуци? — измърмори Сам, докато ровеше из книгите. Отвори една и видя името на Ротке, написано от вътрешната страна на корицата. Снимките бяха втъкнати между страниците: на едната по-младият и по-рус Уил държеше тенис ракета; на друга позираше с възрастна чернокожа жена, отгоре на тази снимка пишеше — Уил и мама Тибо, Ясновидка, Ню Орлиънс, 1906; зърнеста снимка на някаква шикозна къща. Сам прелисти една страница и попадна на няколко пожълтели изрезки от вестници, от тези, които Уил обичаше да събира: статии за медиуми от малки градчета или хора, които могат да огъват лъжици с мисли; странно съобщение за индианско село, което изгоряло до основи, при разразилия се от избухнала печка пожар загинали всички.
	На пода падна някаква хартия и той се наведе да я вземе. Беше стар плик, разрязан в горната част и без съдържанието. Името на Ротке и обратен адрес стояха на гърба. Обърна плика и зяпна, онемял от смайване при името и адреса на подателя:
C>
	Мириам Любович
	Хестър Стрийт N 122
	Град Ню Йорк, щата Ню Йорк
C$
	— Сам? — Джерико го викаше, но Сам едва го чу. — Ти да не си глътна езика?
	— Да, един грамаден призрак дойде и ме спипа. Препращай всичките ми писма до оня свят — кухо рече Сам.
	Писмото беше с клеймо от септември 1914-а. Сам прерови страниците на книгата за липсващото съдържание на плика, ала не откри нищо. Извади всичко от сандъка, но писмото го нямаше и там. Отново огледа плика. Върху предната част някой беше написал: „Да се върне на подателя“. Не разпозна почерка. Не беше на майка му. Кой го беше написал? Който и да беше, Сам трябваше да го открие.
	Време бе Ийви да свърши нещо по нейната част от сделката.
	Джерико се появи на площадката на втория етаж.
	— Сам!
	— Какво?
	— Викам те? Намери ли нещо?
	— Не, само купчина прашасали книги — излъга Сам и тайно пъхна плика в джоба на панталона си.
	— Добре, освен ако в тях не са скрити призраци, няма да ни послужат за изложбата. Какво ти става? Имаш странен вид.
	— О. Ами, а, ами май трябва да ида да се позачистя — рече Сам. Сърцето му биеше лудо. — Съвестно ми е, че ще те оставя с това тук, Фреди, но имам среща в радиото.
	— Хубаво. Тогава е най-добре да тръгваш — студено го подкани Джерико.
	— Слушай, Фреди, мога по-късно да се върна…
	— Излишно е. Разбрах. Както обикновено — рече Джерико и изчезна сред купчините. — И не ми викай Фреди.


>>	Призраци

	Лин вървеше към операта, мръщейки се срещу бурния вятър, носеше в раницата си кошничка с кнедли за чичо Еди. От процепите на бамбуковия капак се издигаше пара и Лин се радваше както на парата, така и на вкусното ухание на пърженото свинско.
	Обикновено оживените улици на Чайнатаун сега бяха много по-тихи — страхът от сънната болест отблъскваше хората. Търговията в ресторантите и магазинчетата беше замряла. Работещите мъже и жени, които идваха на тълпи за чоп сю* в обедната почивка, сега се отправяха към „Автомат“ и ресторантите далеч от улиците Дойърс, Пел, Мот и Мълбъри. Дори съседската напаст — белите екскурзоводи, които водеха автобуси с „бедняшки“ туристи, за да чуят техните страховити, изключително разкрасени приказки за кървавите тонг войни, вертепите за опиум и младите робини в Чайнатаун, дори и тяхното отсъствие беше видимо.
	[* Китайско варено оризово ястие с месо или риба. — Б.пр.]
	Здравният отдел беше излязъл по улиците и проверяваше водата и храната; мръсотията, конските фъшкии, насекомите и гризачите — всичко, което според тях можеше да им даде някаква следа за произхода на болестта и как се предава. Лин дори беше ходила специално в библиотеката, за да чете за сънната болест, надяваше се да открие нещо полезно. Сега знаеше повече, отколкото би искала, за паразитите, мухите цеце и енцефалита. Нищо не съвпадаше със случващото се в тази част на Манхатън. Нямаше никакви присъщи болестни признаци, никаква треска, болки или кашлица.
	Хората просто заспиваха и повече не се събуждаха.
	Кметът беше заплашил със забрана на празненствата за китайската Нова година, които предстояха само след три седмици. Китайското доброволческо сдружение дори бе наело репортер да заснеме „Почистващите екипи в Чайнатаун“: мъже с маски и ръкавици, търкащи тротоари и кухни или раздаващи бельо в няколко перални. Полагаха се всички усилия страховете на нюйоркчани да бъдат озаптени и да не прераснат в паника, за да се осигури протичането на тържествата за годината на заека.
	Тревожеха се не само туристите. Съседи, между които винаги беше царяла близост, изведнъж ставаха предпазливи един към друг. Учителите в китайското училище караха учениците да си мият ръцете преди учебните часове, а сестрите проверяваха очите им, устите и кожата за следи от зараза. Църквите и храмовете бяха пълни. Старците и стариците ходеха всеки ден да палят благовония, да принасят дарове и да молят за благословия предците. Амулети срещу лош късмет се поставяха край прозорци и врати, за да прогонват злите духове. Ширеше се мълва — никой не знаеше как е започнала — че един от копачите, станал жертва на сънната болест, споменал нещо как неговата група открила кости в стара подземна гара и че се притеснявал, задето са разтревожили духа им.
	— Призраци — шепнеха старците в задните стаички над чашите си с чай.
	— Призраци — кимаха жените в бакалиите или насядали по пейките в Кълъмбъс парк.
	Но в този момент умът на Лин не се занимаваше с призраци, нито с болестта. Миналата нощ тя беше станала свидетел на вероятно преобразяване. Помисли какво искаш, бе казала Уей Мей, сякаш емоционалното състояние на момичето беше необходимата сила, накарала обувките да се появят. Дали беше енергийно поле, създадено от всички мисли и желания, реещи се в сънищата и ако е така, дали то бе концентрирано точно в тази част от съня? Дали копнежът, страхът или алчността на даден човек не променяха и не изкривяваха по някакъв начин вселената на сънищата, когато бъдат използвани? И можеше ли човек да направи повече от това да преобразява един предмет в друг?
	Можеше ли човек да вдъхне живот на нещо само посредством своите емоции?
	И трябваше ли да го направи?
	В операта чичо Еди седеше на ръба на сцената и добавяше довършителни щрихи към някакъв костюм.
	— Ухае апетитно — провикна се той, когато видя Лин. — Ела. Хапни с мен.
	Взе раницата от гърба на Лин, отвори кошчето от бамбук и й предложи кнедла. Тя хапна с наслада, апетитният, гъст сок се разля в устата й, докато оглеждаше традиционното украшение за коса на Дао Ма Дан, девойката-воин. Сложна украса от мъниста заемаше предната част, а дълги пера от фазан в кафяво и бяло украсяваха тила и се избиваха на двете страни като леки, подобни на перушина рога. Лин се възхити на красотата им. На сцената стояха червени столове, чието променящо се местоположение — Лин беше наясно с това — можеше да изобразява привидно безкрайно разнообразие от значения, от легло до планина и гробница. Всичко в операта се основаваше на символизма и традицията. Отвън, откъм улицата, се чуха гласовете на момичета, които пееха жаргонните думи от често пускана по радиото джазова песен — просто няколко хлапета, откраднали си миг безгрижие сред ужаса.
	— А, модерната младеж — рече чичо й. — Слушат плочи с джаз и стоят навън до полунощ. Никой вече не го е грижа за операта. Защо не си с тях и не вилнееш из улиците на Чайнатаун?
	Лин си взе с пръсти още една лепкава кнедла от кошницата.
	— Имам по-важни дела.
	— Да хапваш кнедли с един старец. Много важни, как не.
	— Може да имам нова приятелка — рече Лин с надеждата, че не е прозвучала толкова отбранително, колкото се почувства. — Ами, приятелка, с която си пишем. Идва от Китай, за да се омъжи.
	Чичо Еди повдигна вежда.
	— Това е много трудно.
	— Тя ме увери, че всичко било уредено — обясни Лин и пъхна кнедлата в устата си.
	— Добре. Тогава е хубаво, че можеш да й помогнеш да опознае мястото. Когато дойдох в тази страна, нищо не знаех. Не говорех и дума английски.
	Отвори портфейла си и извади своя овехтяла фотография като осемнайсетгодишен младеж, изражението му беше много сериозно, дългата му коса висеше сплетена в традиционната плитка.
	— Показвал ли съм ти тази снимка? — попита той.
	От уважение Лин поклати глава отрицателно, въпреки че чичо й я беше показвал няколко пъти.
	— Ами — продължи чичо Еди, — това съм аз по времето, когато бях точно на твоята възраст. Възнамерявах да остана тук само две години, за да спечеля пари за семейството си в Китай. Но започнаха да прокарват все повече закони. Ако напуснех страната, нямаше да мога да се върна. Затова останах. Малко китайци идваха насам, та беше много трудно да се ръководи опера. Работех за братовчед си, в ресторанта му, в продължение на много години. — Чичо й върна снимката в портфейла. — Повече не видях майка си и баща си.
	Стомахът на Лин се сви при мисълта да изгуби родителите си. Майка й и баща й може и да се отнасяха твърде закрилнически към нея, но бяха нейни родители и не можеше да си представи да е без тях. До снимката на чичо й беше неговото разрешение за престой, което всички китайци трябваше да носят със себе си. Да ги заловят без това разрешително означаваше затвор или депортиране. Лин беше родена тук, в Чайнатаун. Считаха я за гражданка на страната. Но според Закона за ограничаване на имиграцията от Китай* нейният баща никога не би могъл да стане такъв. Колкото до майка й, ирландка по произход, в мига, в който се беше омъжила за „чужденец от азиатски произход“, тя бе изгубила възможността да стане американска гражданка. Лин живееше с притеснението, че някаква малка грешка би могла да им коства всичко, че ще бъде откъсната от тях, както е бил откъснат нейният чичо от своите родители.
	[* Законът за ограничаване на имиграцията от Китай е федерален закон, подписан от президента Честър Артър през 1882 година, и представлява едно от най-строгите ограничения на свободната емиграция в историята на САЩ. — Б.пр.]
	— Щом пристигне, ще я разпитат — чичо й посегна за нова кнедла. — На остров Ейнджъл на мен ми зададоха повече от шестстотин въпроса.
	— Шестстотин ли?
	— Ами да. Ден след ден се опитваха да ме пречупят: кой живее в четвъртата къща на твоята улица в твоето село? Знаеш ли как работи ютията? Ти работник ли си? Пушиш ли опиум? А и медицинските изследвания… — Той избърса пръсти и поклати глава с отвращение.
	— И защо са били всички тези въпроси, чичо?
	— Искаха да докажат, че съм измамник, че съм си купил пътя с фалшиви документи. Искаха да намерят причина, поради която да не ме пуснат в страната. Но… — Усмивката на чичо й беше победоносна и малко бунтовническа. — Ето ме тук.
	Лин си намери още една кнедла от кошницата и вдъхна наситения, уютен мирис на старата опера. Напоследък повече представления се даваха в театър Бауъри, но за Нова година използваха старата опера на Дойърс Стрийт. Вече седмици наред чичо й почистваше и измъкваше реквизит от мазето. Дъски с пейзажи от театър на сенките стояха опрени до купища костюми и редици от маски.
	— Коя опера ще изпълниш за Нова година?
	— Съпругата на императора намира вечно щастие в Рая.
	— Тази не я знам.
	— Не е представяна тук от около петдесет години. Става дума за любовна история. Както и за история с призраци.
	— Твоите любими теми — усмихна се Лин. Някога чичо й Еди бил един от най-почитаните Дан на своето поколение, почти толкова добър в изпълнението на женските роли, колкото и световноизвестният Мей Ланфан*.
	[* Мей Ланфан (1900–1968) е най-известният изпълнител в китайската опера. — Б.пр.]
	— Да, всички мои любими теми. Ако имам късмет, ще я видим поставена. Късмет и край на тази болест. Как е приятелят ти Джордж?
	— Все така. — Лин остави кнедлата. По-рано беше запалила свещ за Джордж в Църквата на Преображението, помоли се и в храма, за да не пропусне някоя възможност за омилостивяване.
	— Млад е — каза чичо й. — Лекарите скоро ще открият какво причинява болестта. А след това ще намерят и лек. Сигурен съм.
	Лин кимна, благодарна за успокояващите думи на чичо й.
	— Чичо — подхвана тя, — може ли сънната болест да създаде затруднения на моята приятелка, онази, с която си пишем, да дойде в Ню Йорк?
	— Може и то как. Надявам се, че има високопоставени приятели или роднини, които да улеснят пътя й. Сватовници, казваш?
	— Да. „О’Баниън и Лий“.
	— Тази фирма не ми е позната. Ако търсиш някой Лий, винаги можеш да попиташ в „Златната перла“ — посъветва я чичо Еди. Всички, които имаха презиме Лий, можеха да получават писмата си на това място, където се събираха, Лин го знаеше. Действаше като пощенска станция за определено име, а и като магазин. — Чан Лий със сигурност ще знае. Той е тук по-дълго от мен. — Чичо Еди поклати глава. — Едно момиче трябва да внимава: някои от тези сватовнически фирми нямат добро име. Момичетата идват тук с мисълта, че ще се омъжат, а приключват като прислужници. Или по-лошо.
	— Чичо й уредил всичко — увери го Лин, но вече беше разтревожена. Ами ако в крайна сметка се окажеше, че тези „О’Баниън и Лий“ не бяха уважавана фирма?
	— Добре. Сигурен съм, че всичко е наред. Онова, което не е наред, е състоянието на тази опера. — Чичо Еди посочи бъркотията в театъра. — Годината на заека е съвсем скоро, надявам се, че все пак ще имаме основания да празнуваме. Най-добре да се залавям за работа. Благодаря за кнедлите.
	— Пак заповядай, чичо. — Лин събра кошничката и капака й в раницата си и посегна към патериците.
	— Лин — извика чичо й, когато отвори вратата към ветровития ден навън. — Мъртвите да са ти говорили за тази болест?
	Лин си спомни на мига странното предупреждение на госпожа Лин в съня й: Не е безопасно. Помислила си беше, че предупреждението е за Хенри. Но дали пък не се е отнасяло до болестта? Дали госпожа Лин не е знаела какво я предизвиква — някой водоизточник, месо от умрели животни в някое стопанство? Това беше проблемът със сънищата, можеха да имат всевъзможни значения.
	— Не, чичо — отвърна Лин.
	Чичо Еди кимна решително.
	— Предполагам, че ако имат нещо да кажат, първо на теб ще го съобщят.
	— И аз така мисля — рече Лин, но думите й не я успокоиха. Ами ако мъртвите чакаха нейните действия? Поне можеше да се опита да намери някакви отговори по време на своите бродения.
	На връщане от ресторанта, тя спря при „Златната перла“ на Мот Стрийт, където намери внука на господин Лий. Чарли стоеше зад касата и редеше различни сортове чай в множество малки чекмеджета на огромен дървен шкаф.
	— Съжалявам, Лин, но дядо е в Бостън на гости на мои братовчеди. Ще отсъства две седмици — рече й Чарли. — Ела тогава.
	Лин му благодари, после потърси новини за пристигащи кораби в китайския вестник. „Лейди Либърти“ все още не беше пристигнал на пристанището в Сан Франциско. Все още имаше време да научи нещо повече за „О’Баниън и Лий“ и да се увери, че нищо не застрашава Уей Мей.
	Вместо да продължи направо към „Чайната“, Лин тръгна по Мот и после по Мълбъри, търсеше някакъв знак за фирмата „О’Баниън и Лий“. Улиците бяха странна смесица от страх и надежда: обнадеждени търговци и предприемачи вървяха напред и окачаха украса; хартиени фенери и червени знаменца със златисти калиграфски надписи се редяха по Дойърс Стрийт от балкон на балкон. Но Лин видя и сестрите с бели касинки и мрачните лица на здравните служители, които бързаха по тротоара и тропаха по вратите. Жълтият знак за карантина се открояваше като рана върху фасадата на сградата, в която живееше Джордж Хуанг.
	— Моля те, оздравявай бързо, Джордж — прошепна Лин.
	Вратата се отвори внезапно и от нея излязоха припряно две сестри от общественото здравеопазване, думите им бяха приглушени от хирургическите маски. Мълчаливо подминаха Лин, погледнаха към нея и патериците й, а после забързаха по пътя си, подхванаха отново разговора си, там, където го бяха оставили. Лин се приведе, движеше се, колкото можеше по-бързо, към тъмната задна част на жилището и апартамента на Джордж.
	Сестрата на Джордж, Мини, отвори вратата.
	— Лин — прошепна тя и надникна зад нея. — Как влезе?
	— Сестрите току-що излязоха. Никой не гледаше.
	— Влез. — Мини избута Лин вътре.
	— Как е Джордж?
	— Все така. — Мини сведе поглед.
	— Може ли да го видя?
	Момичето показа на Лин стаята на Джордж и дъхът й секна. Джордж беше съвсем бял, с изключение на странните алени белези от изгоряло, които покриваха врата му. За пръв път виждаше Джордж толкова неподвижен. Всъщност не — в крайна сметка не беше напълно неподвижен. Очите му се движеха бързо под тънката кожа на клепачите му. Джордж не просто спеше, той сънуваше.
	— Мини — обнадежди се Лин, — може ли да заема нещо на Джордж?
	Измъченото лице на сестра му се разведри.
	— Мислиш ли, че можеш да откриеш Джордж в сънищата?
	— Мога да опитам — каза Лин.
	— Изгориха повечето от вещите му, за всеки случай, ако болестта се предава при допир.
	Лин не беше помислила за това и за миг се сепна. Ами ако броденето в сънищата с предмет, който принадлежи на болен, също я разболее? Но това беше Джордж. Не можеше да се предаде на страха.
	— Почакай. — Мини изчезна в апартамента и се върна миг по-късно, останала без дъх и потайна.
	— Ето. Спасих това — прошепна тя и отгърна краищата на кърпичката, която носеше. Вътре лежеше наградата от атлетическото състезание на Джордж. Толкова беше щастлив, когато го спечели, родителите му бяха толкова горди и дори думите на водещия, че „тича много добре за китаец“, не помрачиха напълно гордостта му.
	През отворената врата на стаята на Джордж Лин чуваше как майка му тихо шепне.
	Тя пъхна медала в джоба си.
	— Трябва да вървиш. Лекарят скоро ще се върне — предупреди Мини. — Моля те, намери го, Лин. Моля те, намери брат ми и му кажи да се върне при нас.
	Когато се върна в „Чайната“, Лин завари майка си полудяла от тревога.
	— Къде беше?
	— Краката ме боляха. Не можех да вървя бързо в тоя студ — излъга тя и донякъде изпита удоволствие, когато видя как лъжата разпръсна бързо гнева на майка й.
	— Тревожех се за теб. Тук положението се влошава — майка й погледна през витрината на ресторанта към полицаите и здравните работници, които се движеха сред мръсните купчини сняг и тропаха по вратите. — Всякакви хора те търсеха. Искаха да говорят с мъртвите си роднини за сънната болест, да разберат какво да правят. Но им казах, че няма да се занимаваш с болестта, докато не разберем как се разпространява. Ти все още възвръщаш силите си.
	— Добре съм, мамо. — Медалът на Джордж тежеше в джоба на Лин.
	Госпожа Чан постави ръце на хълбоците си.
	— Аз съм ти майка. Аз решавам дали си достатъчно здрава. О! — Тя се усмихна. — За малко да забравя. Изпусна твоя приятел от кръжока по природни науки. Онзи с луничките. Хенри, преди малко си тръгна.
	— Хенри ли е идвал?
	— Да. Остави ти бележка. — Майка й порови под куп касови бележки. — Да не е ирландец? Прилича на ирландец. А. Ето я.
	Госпожа Чан подаде сгънатата бележка на Хенри, Лин нямаше и съмнение, че майка й вече я е прочела. Надяваше се, че не е написал нищо твърде разобличаващо. Към писмото имаше залепена банкнота от десет долара.
C>
	Уважаема госпожице Чан,
	Поздравления! Имах огромен успех с установяването на местонахождението на частицата Луис, за която говорехме. В интерес на науката ви моля да повторим експеримента. Ако това ви устройва, предлагам да изпълним опита тази вечер в съвсем същото време и по същия начин като снощи. Ако считате това за полезно за науката, моля позвънете ми в Ню Амстердам Тиътър, където се опитвам да изтръгна онези изгубени, покварени души от изпълнения им с грях живот. Парите са дарение за бедните, естествено.
	Искрено ваш:
@	Хенри Б. Дюбоа IV, Секретар и главен музикален директор, Кръжок по природни науки
C$
	Добре си се справил, глупако, помисли си с усмивка Лин.
	— Кой е този млад човек? — поинтересува се майка й. Изражението й издаваше, че е на ръба между подозрението и изпълненото с надежда очакване.
	— Един досадник — отвърна Лин, с което пресече по-нататъшни въпроси. — Помагам му в училище. Малко глуповат върви. Може ли да използвам телефона, за да му позвъня?
	— Лин! — госпожа Чан въздъхна и изби глава към кухнята. — Давай, но бъди бърза. Имаме работа. И помни: с добро отношение далеч се стига, момичето ми.
	Лин отиде до телефона в кабинета на баща си, който беше до изпълнената с пара кухня, и постави пръст на ухото си, за да заглуши тропането на тенджерите, съскането на горещото олио върху печката, дрънкането, подвикванията между сервитьорите и готвачите — шумната, понякога свадлива, но успокояваща атмосфера на дома. От Ню Амстердам отговори изнурен глас и съобщи, че господин Дюбоа все още не е пристигнал.
	— Разбирам. Може ли да му предадете едно съобщение? Кажете му, че госпожица Чан е обмислила предложението му и отговорът й е по-со-лут-но.


>>	Двойката

	— Ето я! Това е Гадателката на влюбените! Ийви, насам! Ийви! — почитателите се трупаха около Ийви, която се показа от карания от шофьор крайслер, махна им и им изпрати въздушни целувки. Репортерите стояха приготвили бележниците си. Т.С. Уудхаус наклони шапка. Изражението му предвещаваше беди. Ийви го поздрави с учтива усмивка.
	— Ето го Сам! — извика някой, когато Сам се бе появил по тротоара, подвиквайки, ръкуваше се с хората и махаше сърдечно към тълпата.
	— Сам! Сам! — крещяха те. Ийви с усилие запази усмивката си. Влудяваше я, че трябва да поделя вниманието със Сам, но щеше да изтърпи четири седмици.
	— Свинска мръвчице! — Сам стигна до Ийви и й целуна ръка. На улиците хората нададоха радостни възгласи.
	— О, ама не са ли най-прекрасната двойка, която сте виждали? — попита една жена от предната редица.
	— Малко прекаляваш, нали? — прошепна Ийви в ухото на Сам, без да губи усмивката си, насочена към публиката.
	— Успехи жъне само прекаленото, вампирче — отвърна той и се приведе по-близо. — И щом циркът приключи след няколко минути, ще ми дължиш голяма услуга.
	— Я почакай. Аз… — Троснатият отговор на Ийви беше прекъснат от електрическо писукане. Господин Филипс бе пристъпил към микрофона и високоговорителите разнесоха гласа му над Пето авеню. — Дами и господа, „Дабъл Ю Джи Ай“ има удоволствието да ви представи най-жизнерадостната двойка на Ню Йорк след Скот и Зелда! Любовта им превзе града мълниеносно! И сега ще можете да слушате госпожица О’Нийл два пъти седмично по това радио в „Часът на сапун Пиърс“! Без повече въведения, позволете ми да ви представя: Гадателката на влюбените. Ийви О’Нийл и нейния възлюбен Сам Лойд!
	— Задръжте! — изскочи някакъв фотограф. — Благодаря.
	Репортерите подвикваха, за да привлекат вниманието на Сам и Ийви. Но Ийви знаеше към кого да се обърне най-напред.
	— Господин Уудхаус?
	— Божичко, благодаря, госпожице О’Нийл — измърка Уудхаус. — Или трябва да ви наричам бъдеща госпожо Сам Лойд?
	Очите на Ийви просветнаха.
	— Госпожице О’Нийл засега стига.
	Моливът на Т.С. Уудхаус витаеше над бележника.
	— Сигурен съм, че всички си умираме да разберем каква е била първата ви среща, влюбени гълъбчета.
	— Ами… — подхвана Ийви.
	— Случи се една лунна нощ — прекъсна я Сам. — Имаше пълнолуние, помня. Направо най-красивото септемврийско пълнолуние, което сте виждали. Бях си изгубил кучето…
	— Спарки.
	— Точно така. Виках: „Ела, момче, ела, Спарки!“.
	— Това беше най-покъртителният вик, който сте чували — допълни Ийви. — Доплака ми се, когато го чух. Все още ми се плаче, когато чуя гласа на Сам.
	Сам изви вежда при заяждането на Ийви. Тя му отвърна с усмивка. Усмивката беше предизвикателство.
	— Давай, скъпи — запърха с клепки. — Разкажи им останалото.
	— Добре — провлачено рече Сам и потисна ухилването. — И така. Вечерта беше страхотна. Да, господа, страхотна вечер. Нали разбирате, бляскавото момиче, което стои тук пред вас, не е дамата, която за пръв път срещнах на гара Пен. Всъщност отначало я взех за клошарка. Не помниш ли колко ужасяващо изглеждаше онази вечер, Медена питчице? — потупа ръката на Ийви Сам. Скованата й усмивка го зарадва. — Беше покрита със сажди и мрачна. Носеше роклята на майка си и ония дебели вълнени чорапи, които бабите и сирачетата от войната носят. А и един от зъбите й липсваше. Страховито. Но аз се влюбих до уши.
	— Олеле, татенце, май и на теб скоро може да ти се наложи посещение при зъболекаря. — Ийви се разсмя и стисна по-силно ръката на Сам. Надяваше се да го е заболяло.
	— Да. Пътят от Охайо е дълъг. Не че Сам имаше нещо против начина, по който изглеждам. Страшно беше изненадан от факта, че говори с истинско момиче. Момичетата обикновено не говорят с теб, нали, скъпи? Горкото ми момче не е имало много късмет с представителите на женския пол. Майчице, ами че дамите май са те намирали малко нещо противен, нали, скъпи? Не ми ли сподели, че потрепервали от допира ти?
	— Но ти успя да видиш скритата в сърцето ми добрина, нали, Свинска жмерчице?
	— Успях. Наложи ми се да ползвам лупа, но видях, че там има такава.
	— Какво общо има това с изгубилото се куче? — провикна се някой.
	— И така, въпреки че беше покрита с мръсотия и смърдеше като танцовата зала Бауъри, Свинската жмерчица тук ми предложи да гледа на каишката на Спарки. Аз, естествено, я взех за избягала от лудницата. Нали ме разбирате, при този вид и миризмата, която се носеше от нея, а ми и твърди, че имала особени дарби. Реших в мига, в който ми се представи за Мария Антоанета, да повикам полицията.
	— Хахахаа, ама и ти, ама и ти… — Ийви го ощипа по бузата. Силно. — Скъпото ми мъжленце. Само метър и шейсет истинска радост си. Моят личен леприкон-талисман.
	Сам я изгледа гневно.
	— Висок съм един седемдесет и седем.
	— Така ли? — удиви се Ийви. — Я да видим. Аз съм един петдесет и седем… — Тя уви ръка около врата на Сам и го принуди да участва в сравнението. Тълпата гръмна в смях.
	— Метър седемдесет и пет — сковано се усмихваше Сам.
	— Страшни са тия двамата. Сложете ги заедно да водят. Ще са по-забавни от „Сам и Хенри“* — каза репортерът.
	[* Радиопредаване, излъчвано в периода 1926–1928 година и считано за ситуационна комедия. — Б.пр.]
	— Хайде, хайде, само един от нас е в радиото. Нали така, скъпи? — попита Ийви. И погледът й предупредително срещна този на Сам.
	— Така е — съгласи се Сам. — Само един от нас има достатъчно сила за две вечери на седмица.
	Тълпата отново се разсмя с удоволствие. От другата страна господин Филипс стоеше, скръстил ръце с доволно изражение, сякаш е заложил на чистокръвен английски кон, убеден в победата му. Представителите на пресата записваха всичко надлежно, смазвайки колелцата на утрешната машина за създаване на звезди.
	— Кога е сватбата? — провикна се някой от тълпата.
	— Да, кога е големият ден? — попита Уудхаус, а след като чу тона му, Ийви можеше да се закълне, че е започнал подготовка. — Искам да съм сигурен, че ще имам време да дам костюма си за гладене.
	— Ами… юни? — заусуква го Ийви.
	— Вие, двете гълъбчета, можете ли да изчакате толкова дълго?
	— О, мисля, че мога да чакам до края на вечността — сряза го Ийви. — Щом това означава да чакам скъпия ми Сам.
	— Господин Филипс, ще излъчвате ли сватбата по радиото?
	— Можете да се обзаложите, че ще я излъчим! — прогърмя гласът на господин Филипс.
	— Сам! Ийви! Какво ще кажете за една снимка за утрешните вестници, а?
	— Разбира се! — Ийви мина леко пред Сам, за да могат фотографите да уловят целия блясък на новата й рокля.
	Фотографът й махна да се отдръпне.
	— Ийви, захарче, би ли застанала до Сам? Искаме да ви хванем и двете щури хлапета заедно.
	Веждите на Сам заиграха срещу нея с влудяваща ехидна усмивчица.
	— Да, бъдеща госпожо Лойд. Самотен съм, ако не сте до мен.
	— Хайде, и двамата. Покажете ни част от магията — провикна се фотографът. Тълпата ги насърчи, Сам уви ръка около рамото на Ийви и я придърпа към себе си.
	— Краааасота! Сега огромна усмивка, кажете „зеле“.
	— Зеле! — усмихна се широко Сам.
	— Четири седмици — процеди до него Ийви.
	— Страхотно — каза след няколко минути господин Филипс, потупвайки ръката на Сам, след като двамата с Ийви бяха позирали за още снимки под набиващото се на очи лого на радиото над главите им. — Направо страхотно!
	— Нали! — съгласи се и Сам. Зад гърба на господин Филипс Ийви го изпепеляваше с поглед.
	— Приберете се и си отпочинете преди голямата среща тази вечер — посъветва ги господин Филипс на излизане. — Вие, влюбени пиленца, всяка вечер ще излизате на светско събитие. О, и естествено трябва да споменавате радиото.
	— При всяка възможност — даде дума Сам.
	— Ийви, харесва ми този твой младеж — рече господин Филипс за довиждане.
	Ийви подари на шефа си сияйна усмивка, която угасна миг след като той излезе.
	— При всяка възможност?
	Сам сви рамене.
	— Хората са като кутретата. Трябва да знаеш как да ги почешеш по коремчетата. Като говорим за…
	Погледът на Ийви пресече думите му.
	— Не доближавай коремчето ми.
	— Хич да не се косиш. Четчиците ми за почесване са прибрани. Трябва да говоря с теб. Насаме.
	— Ела с мен — тежко въздъхна Ийви и го поведе по боядисаните със златиста боя коридори на радиото.
	Сам подсвирна.
	— Бива си го местенцето.
	— Не се разнежвай много. Тук ангажиментът ти е с ограничен срок. — Ийви се усмихна сладко на гардеробиерката. — Милдред, скъпа, дали ще имаш против да ни заемеш стаята си за няколко минути.
	— Не, разбира се. — Милдред се промуши през вратичката. — За вас винаги, влюбени гълъбчета.
	Ийви окачи на вратата табелката ВРЪЩАМ СЕ СЛЕД ПЕТ МИНУТИ и затвори двете й половини. Облегна се на купчината палта, скръстила ръце на гърдите си.
	— Имаш две минути, Сам.
	— Тогава да врътвам кранчето на чара.
	— Ти чар ли разливаше? Ха!
	— Донесох ти подарък, бъдеща госпожо Лойд.
	— Бъдеща госпожо Лойд — намръщи се Ийви. — Божичко, да се надявам ли, че си ми донесъл цианид.
	— Чух, че това е подарък за първата годишнина от брака. Заповядай. — Той подаде на Ийви плика. — Какво можеш да научиш от това?
	Тя го заобръща объркана.
	— Сам, празен е.
	— Без майтап! Обърни го. Точно този празен плик е адресиран до майка ми. Изпратен е от мъртвата възлюбена на Уил.
	Ийви се намръщи.
	— Къде го откри?
	— Тук идва интересното. Открих го в мръсен стар сандък, който измъкнахме от избата на музея на вуйчо ти.
	— Честно ли, Сам?
	— Кълна се в Бога.
	— Защо ще му е на вуйч… на Уил да прави това?
	— И аз това питам. Имам нужда от гадателските ти способности, Савска царице.
	— О, Сам. Сега ли?
	— Сделката си е сделка, Агнешка мръвчице — наблегна на думите си Сам.
	Ийви затвори очи и притисна плика между дланите си. Пликът беше стар и Сам бе единственият човек, докосвал го от дълго време. Наистина щеше да й коства усилие, за да се зарови в тайнственото му минало, а на Ийви не й се искаше да си докара главоболие, което да я мъчи следващия час.
	— Съжалявам, Сам. Нищо не излиза.
	— Помъчи се.
	— Помъчих се и то как!
	— Я не ми ги пробутвай тия. Едва се поизпоти.
	— Има нещо необичайно във вещите ти, Сам. Същото се случи и когато се опитах да гадая по картичката в сакото ти. — Ийви прикри уста с ръка, щом след секунда се усети, че никога не е споменавала за това пред него.
	— Какво си направила? — присви очи той. — Първо ми взимаш сакото, после се опитваш да гадаеш по картичката? Защо, малка…
	— Любопитна бях!
	— Тя си е само моя, сестро!
	— ОТКРАДНА МИ ДВАЙСЕТ ДОЛАРА! — викна Ийви.
	— Всичко наред ли е вътре? — дойде от другата страна на затворената врата гласът на гардеробиерката.
	— Направо страхотно! — отвърна й Сам и се обърна пак към Ийви — Значи не си успяла да научиш нищо от картичката на майка ми?
	— Нали точно това ти казах току-що?
	Сам стисна зъби.
	— Пробвай тук. Ще забравя за тази работа с картичката. Но ми дължиш едно хубаво гадаене по плика.
	— Добре, обаче, Сам…
	— Имаме уговорка, Ийви.
	Очите на Ийви се стесниха.
	— Не бих се омъжила за теб, дори да си последният мъж на земята.
	— Ако съм последният мъж на земята, то ще е защото си вкарала без време в гроба другите окаяници. Гадай.
	Ийви изстена към Сам и затвори очи, пое дълбоко дъх и прибягна до номерата, които беше усвоила в радиопредаването през изминалите два месеца, когато историята на някой предмет й убягваше. Притисна дланта си към написаното от Ротке, с личен почерк като пръстов отпечатък, надяваше се, че оттук ще получи пролука. Но колкото и да упорстваше, не постигна много — само някакви си откъслечни спомени, които просветваха мимолетно. Без да се плаши, тя се съсредоточи върху написаните думи Да се върне на подателя, потри пръсти по написаните думи, сякаш се опитваше да ги прочете като Брайлово писмо. Искрица от миналото просветна обещаващо, после изтля.
	— О, не, недей — прошепна Ийви, притисна още по-силно с пръсти. Несигурното видение се закрепи върху витрината на кашерна* месарница, на която висяха парчета разфасовано месо. Вратата се отвори и от нея излезе непозната жена. Видението изглежда искаше да остане с нея.
	[* В юдаизма като кашер се определя храната, която отговаря на изискванията на религията. — Б.пр.]
	— Улових нещо — рече леко унесено Ийви. — Майка ти червеникава коса ли имаше?
	— Не. Тъмна, като моята.
	Ситни капчици пот избиха по челото й. Ийви увеличи усилията си. Червенокосата жена тръгна с лека стъпка по оживената улица с наредени от двете страни колички с различни стоки. На тротоара стояха няколко жени с плакати ДАЙТЕ НА ЖЕНИТЕ ПРАВО НА ГЛАС и Ийви почувства припламналото у жената неодобрение към суфражетките*, а също така почувства как неодобрението прикрива по-дълбокото желание да се присъедини към тях. Подмина двама мъже, които разтоварваха с огромни щипци димящ блок лед от задната част на един камион.
	[* Участнички в движението суфражизъм, което се е борело за избирателни права на жените. — Б.пр.]
	— Някакво място, мога да разбера какво е — рече Ийви, прокарвайки палец по плика. — ОРЧ… Орчард Стрийт!
	Мъж с ермолка* и престилка на месар, тръгна тромаво след жената, размахал куп писма.
	[* Шапчица, която носят религиозните евреи. — Б.пр.]
	— Има някакъв мъж. Вика я… „Анна!“ това казва. „Анна, имаш поща.“
	— Анна… — Сам повтори името, опитваше да изрови свързан с него спомен.
	Червенокосата жена се спря, за да прегледа пощата си. Някои от писмата бяха адресирани до господин и госпожа Ицхак Розентал.
	— Госпожа Розентал? — измърмори в унеса си Ийви.
	— Не познавам никаква госпожа Розентал — рече Сам.
	Ийви продължи. Червенокосата жена прегледа последните две писма. Едното беше адресирано до Анна Полотник. Другото писмо беше от Ротке до Мириам.
	— Ето го — излезе от унеса си Ийви. — Коя е Анна…По-ло-т-н-и-к?
	— Анна… Анна… — Сам щракна с пръсти, когато се сети. — Разбира се! Анна Полотник!
	— Разбира се! Милата стара Анна — подигра му се Ийви.
	— Беше ни съседка в детството ми — обясни Сам. — Дошла е с един и същ кораб с родителите ми. Мила дама. Когато готвеше борш, цялата сграда миришеше на зеле с дни. И борша си го биваше. Сега си спомням, тя излизаше с един човек на име Розентал, Ицхак Розентал. Сигурно се е омъжила за него. Видя ли друго, свързано с майка ми?
	— Не. Но Анна не изглеждаше много щастлива от това писмо, Сам. Стори ми се притеснена или гневна. — Усилията, които бе положила при гадаенето си взимаха своето от Ийви. Коленете й бяха схванати. Сам й помогна да седне на стола на Милдред.
	— Добре ли си, Савска царице? — Той извади носната си кърпа и избърса лицето й.
	— Ще ми развалиш целия грим — скара му се Ийви и се извърна. Ужасното главоболие вече беше започнало. — Не разбирам защо това писмо е у Уил. Казал ти е, че дори не е познавал майка ти.
	— Може да не я е познавал — рече Сам. — Писмото беше сред книги на Ротке. Може би тя е познавала майка ми. Надявам се само Анна Полотник да даде някакви отговори. Когато я открия. — Сам пъхна плика отново в джоба си заедно с кърпичката. — Още нещо, сега, когато ще си в ефир два пъти седмично, няма ли да е прекрасно, ако поговориш и за изложбата на ясновидците.
	— Радиото и сапуни „Пиърс“ не ми плащат, за да отвличам вниманието на хората със страшилките и плашилките, Сам.
	— Ти само направи следното: „Всички призраци се кълнат в сапуни «Пиърс»! Най-чистите призраци в града ще посетят изложбата на Ясновидците в Музея на американския фолклор, суеверията и окултното!“.
	— Сам, как така успя от днешния съвсем обикновен ден да направиш нещо съвсем различно? — попита Ийви, докато разтриваше слепоочията си.
	Сам се ухили и разпери широко ръце.
	— Всеки с дарбата си, хлапе.
	Милдред отново почука.
	— Госпожице О’Нийл? Ще се забавите ли още?
	— Това е знак да си тръгваш — Ийви изблъска Сам през вратата. — Не забравяй, че довечера имаме среща, в хотел „Пиер“ е тържеството на някакъв забогатял от петрол тексасец. Човекът плува в него — в богатството, а не в петрола. Добра реклама е.
	Сам й смигна.
	— Добре. Щом е добра реклама. До довечера, сладурче.
	— Какво щастие за мен — каза Ийви и за секунда Сам се почуди дали е била сериозна, или се е пошегувала.
	Сам сви по 57-а улица към железницата на второ авеню. Вървеше и не спираше да оглежда тайнствения плик. От доста време това беше първият му пробив. Дано Анна Полотник знаеше нещо, което да отведе Сам до майка му. Но първо трябваше да открие Анна.
	Открита кола с рекламен флаг на „Чудодейния целебен еликсир на Мортън“ обикаляше бавно улиците. Някакъв мъж се държеше за предното стъкло и викаше с мегафон към хората:
	— Защитете се от екзотичната болест с „Чудодейния целебен еликсир на Мортън“ — всяка бутилка е изпълнена с благотворното действие на истински радий за цветущо здраве! Не позволявайте любимите ви хора да станат жертва на китайската сънна болест! Купете си още днес от „Чудодейния целебен еликсир на Мортън“!
	Сам поклати глава. Нищо не носеше такова голямо богатство като спекулирането с хорските страхове. За секунда той се замисли дали да не даде урок на този тип и да използва силите си, за да му задигне портфейла, но се отказа. Точно сега късметът му работеше. А ако суеверната му майка го бе научила на нещо, то беше да не насилва късмета си.
	Обнадежден, Сам се изкачи по стълбите, за да чака влака.
	Изобщо не забеляза кафявия седан, който го следваше от няколко пресечки.


>>	Синове на свободата

	Тишината в мисия „Бауъри“ беше почти пълна, нарушаваше я само някое и друго стенание от осемнайсето легло, където Чонси Милър сънуваше нескончаемата война. Двама медици се опитваха да пренесат носилката му през калното, обвито от дим бойно поле, куршумите пищяха отгоре им, а войник с лице на църковен хорист се бе отпуснал върху бодливата тел, вперил поглед в незнаещото милост небе, ръцете му бяха сключени върху корема му. През зейналата рана се бяха изсипали вътрешностите му.
	— Остани с мен, стар… — Думите на медика заглъхнаха на устните му, куршумът уцели главата му и той падна като прекършена от буря фиданка. Та-та-та-та-та-та-то на картечниците отекваше през белязаните от войната дървета около Чонси, докато умиращите мъже умоляваха за помощ, за прошка, за смърт.
	— Помощ! Помогнете ми, моля ви — извика той. Не можеше да помръдне. Когато повдигна глава, видя окървавените и разръфани краища от кожа и кости на мястото, където преди бяха краката му. Всяка нощ Чонси се молеше да се събуди с двата си крака, у дома в Покипси и да открие, че изминалите девет години от живота му са били само ужасен сън. Вместо това се събуждаше с крясъци, с обляно в пот лице и мокри от сълзи очи.
	Но не и тази нощ. Сред хаотичната симфония от изстрели и викове Чонси чу нещо друго — тъжна, писклива мелодия от стара музикална кутия. Между две голи дървета от дясната му страна се появиха вратите на мисията. Отвориха се и песента мина през тях, заглуши тътена на войната.
	Чонси седна и прехвърли крака през ръба на леглото. Краката му! С приглушен вик той постави ръце върху коленете си, после ги прокара надолу по прасците, усещаше кожата, мускулите и костите. Размърда крака, наслаждаваше се на малката победа на движението. Мина през вратата и тежко тръгна по тъмния коридор на мисията, мина покрай леглата на изгубените души, които се скитаха из собствените си сънища: вървяха след ралото в семейното стопанство, любеха се с оставеното заради войната момиче, гмуркаха се в окъпания в слънце вир през лятото. Погледна назад към леглото си, където беше оставил осакатеното си тяло да спи. То го чакаше, след като се събуди, затова продължи напред в съня си, докато не стигна до една стара станция на метрото.
	Много красиво беше на това място; кехлибарено сияние обгръщаше всичко, стопляше красивите месингови стенни лампи и мотивите на цветя, изрисувани с маслени бои по платната върху стените, караше релсите да светят. Чонси извърна глава от тях, картината му се струваше нестабилна, сякаш върху потъмняло, разлагащо се платно, с прозирки на места се опитваше да се изобрази любима, топла сцена. Чонси можеше да се закълне, че чува звуци дълбоко от вътрешността на тунела — остри прищраквания и протяжен, нисък рев, издавани от някакъв излязъл от кошмарите звяр, който не можеше да назове, нито да си представи. Но точно когато го обзе желание да се обърне назад, някакъв глас му зашепна сладко в застъпващи се вълни: Сънувай с мен…
	— Добре — отговори той. — Добре.
	— Обещай ми.
	— Обещавам.
	Влезе в тунела и се озова пред „Льо Бон Рев“* във френския Прованс. Той и другарите му бяха ходили да пият там в една септемврийска вечер, преди да бъдат изгубени из окопите на Западния фронт. Прозорците на кръчмата бяха осветени. Чонси приближи лице до стъклото, но нищо не успя да види. От другата страна на вратата на кръчмата избухна заразителен смях. А след това хор от пияни гласове поде песен, която беше популярна през войната. Чонси все още си спомняше думите.
	— Насам! Насам! — запя силен тенор. Пееше Клем Къц! Би познал навсякъде този глас. Старият му приятел Клем някак се беше озовал тук.
	[* От фр. „Le Bon Reve“, „Хубава мечта“. — Б.пр.]
	Чонси бутна вратата и влезе.
	Всичките приятели, които Чонси беше изгубил през войната, седяха около дълга селска маса. Божичко, Тери Робъртс беше тук! Клетият Теди, на маската му имаше дупка и пропускаше, той се задушаваше от иприта, умираше с изцъклени очи, ужасяваща, неестествена усмивка се разтягаше през лицето му. Тук беше Бърти Сковрън от „Бъфало“, шрапнел разряза стомаха му и той кървя до смърт, докато с една ръка стискаше полевия телефон. Роланд Кери, медик — старият Роли, веселякът, който разказваше все мръсни вицове, докато проверяваше венци за скорбут или изливаше щипещ алкохол върху гадна прорезна рана. Същият Роли, покосен от грипа, седеше пред него. И Джо Уинбъргър беше тук. Джо, който успял да се прибере у дома в Покипси след войната с тежък шок. Издържал осем месеца, преди една ведра пролетна утрин да отиде в хамбара, да преметне въже през гредата и да се обеси. Всички приятели на Чонси бяха тук, живи, млади, невредими. Братя. Животът беше пред тях, а мечтите, хранили преди войната — да бъдат съпрузи, братя, предприемачи, герои, почитани от благодарната нация — бяха все още непокътнати и чакаха да бъдат осъществени.
	Клем пееше:
	— Джони вземи си пушката, вземи си пушката, вземи си пушката. Вземи и бягай, бягай, бягай…
	Приятелите му се присъединиха.
	— Чуй ги как ни викат, всички синове на Свободата…
	— Насам, насам… Вдигни знамето, нека се развява, Янки Дудъл, развей го или умри — присъедини се Чонси, какво като обърка и куплета, и припева. Подсмръкна от сълзите на щастие. — Тук сте. Как така се озовахте тук?
	Другарите му го поздравиха засмени.
	— Сънувай с нас.
	Чонси се разсмя.
	— Добре. Добре.
	Седна на масата, която изглежда беше приготвена за невероятно угощение: варени яйца, хляб и масло на сребърни подноси, печено свинско, обкръжено от блестящи ябълки, бира и сладкиши. В онези студени нощи, докато лежаха в окопите на Франция с къркорещи от глад стомаси и глави, които ги сърбяха от въшките, непрестанно говореха за храната, която ще ядат, когато се завърнат у дома.
	— За кого се бием в тази война? — попита веднъж Теди под студеното, беззвездно небе, докато си подаваха един на друг цигара. — Какво правим тук?
	— Защитаваме демокрацията? — отговори Чонси.
	Теди зададе следващия въпрос едновременно с дима, който издиша.
	— Чия демокрация?
	Това беше отдавна. Всичките загинаха. Всичките му приятели. Но по някакъв начин сега бяха тук, здрави и засмени, сякаш войната е била сън, а това беше истината. Чонси се почувства пиян от благодарност и дълбоко облекчение. А тъкмо миналата седмица лекарите му бяха съобщили, че има нещо нередно с черния му дроб и може би той няма да е зле да уреди делата си — сякаш имаше някакви дела, които да урежда! Добре, всички бяха сгрешили. Черният му дроб си беше наред. Получил бе втора възможност за живот. Чонси си представи как се жени в църквата, където се бяха венчали родителите му, как отглежда куп немирни дечурлига, които обичат да ловят риба в потока. И ако някой решеше да прати бъдещите му синове на война, той щеше да го прати по дяволите.
	Клем потупа ръката му и направи физиономия.
	— Болест — рече той. — Не остана живот. Кошмари.
	Чонси се усмихна.
	— Клем, старче, това е най-добрият сън досега.
	Храната изглеждаше вкусна и макар че през изминалите няколко седмици апетитът му беше почти изчезнал, Чонси разбра, че му се ще добре да си похапне.
	— Кошмари — каза Роли и в този миг сънят се промени.
	— Наздраве, момчета! — Чонси искаше сънят да продължи. Сложи лъжица картофи в устата си и на мига ги изплю. Картофите бяха горчиви и сухи, все едно беше поставил в устата си лъжица стърготини. Вгледа се по-внимателно в храната на светлината на лампата. Движеше се. Ларви. Бяха ларви.
	— Боже. — Чонси повърна в салфетката си. Ожесточено избърса уста с ръка. — Що за майтап е това, хора?
	Приятелите му седяха невъзмутими. Оставили бяха приборите си и с шепи гребяха от храната, пъхаха я в устите си все по-бързо и по-бързо, с отчаян замах, плюскаха, твърде бързо, за да могат да дъвчат и преглъщат. Бърти се задави, повърна каквото беше изял и пак започна.
	— По-бавно, Бърти — предупреди го Чонси, но Бърти се тъпчеше.
	Теди се усмихна на Чонси. Имаше нещо нередно в случващото се. Все едно гледаше картина, изпод която се опитва да излезе наяве друга картина, а образът, опитващ се да си пробие път до повърхността, беше зейналата от иприта усмивка на Теди.
	Нишка страх проряза вътрешностите на Чонси.
	Клем наклони глава, вслушваше се. Пръстите му бяха олигавени в слюнка и яйца.
	— Още съм гладен — рече той със суров, зловещо дрезгав глас.
	Главите на другите рязко се изправиха. От мокрите им устни висеше храна. Сърцето на Чонси заби по-бързо. Около него френската кръчма започна да се нищи, разкриваше се мрачният, студен, тухлен тунел.
	— Гладни — заприпяваха те, оголили редове остри зъби в омазнените си усти. Безжизнените им очи гледаха втренчено от напуканата, бледа кожа. Чонси се отдръпна. Това не бяха неговите другари. Нито Клем, нито Роли, нито Джо и със сигурност не благият Теди. Що за създания бяха това?
	— Гладни за сънища с нас гладни за сънища с нас сънища гладни сънища… — заприпяваха те.
	Тунелът се изпълни с пулсираща светлина, която напомни на Чонси за картечния огън на бойното поле. В мрака се криеха други създания. Свети боже. Извираха от дупките и пълзяха по тухлите, издаваха един щрак-щрак-щракащ звук в мрака, зверове, които излизаха от съня. Гладните им ревове и стържене отекваха в главата му и смразяваха кръвта му.
	Събуди се, каза си той. Събуди се, старче. Събуди се веднага!
	Изведнъж се зададе влак! Чонси се втурна към вратите.
	— Отворете! Отворете! В името божие, моля, отворете!
	Вратите се отвориха със свистене, Чонси мина през тях и ги затвори. От другата страна светещи духове се катереха по прозореца със зейнали усти. Докато влакът отминаваше с висока скорост, гладният им вой отекна в тунела. Чонси запуши уши с ръце. Искаше веднага да се събуди. Утре щеше да поговори с управителя на мисията за някаква работа. Може би дори щеше да се върне в Покипси, да намери някое добросърдечно момиче. Щеше да остави пиенето и тогава черният му дроб щеше отново да заработи, както трябва. Всичко. Всичко, само не и това.
	Бавно осъзна, че с него във влака има още нещо. Настана зловещо спокойствие. Приличаше на времето през войната, когато след един завой в окопите се озова очи в очи с немски войник. За секунда двамата се взираха един в друг, без да знаят какво да правят. След това Чонси се нахвърли върху немския войник с юмруци и удря, докато главата на войника не се превърна в каша, като разбит пъпеш. После прерови джобовете на момчето с треперещи пръсти. Откри само снимка на момче с неговата майка и мило наглед кученце.
	Преглътнал страха си, Чонси обърна глава към фигурата. Не беше немският войник, нито някой от онези грозни духове, които пътуваха с него, беше жена. Носеше рокля с висока яка от отдавна отминала мода. Лицето й бе покрито с воал.
	— Моля. Моля, помогнете ми — рече Чонси. Едва позна собствения си глас.
	— Този свят ще разбие сърцето ти. Остани с мен, в съня.
	Жената стана от мястото си и той видя кървавите петна по предната част на роклята й. Мумифицираните й ръце обгърнаха лицето му. Ноктите й бяха остри. През фината мрежа на воала Чонси виждаше тъмните очи на жената върху сбръчканото й лице. Устата на скелет показваше два реда остри зъби.
	— Толкова красив дом съграждаме. Всички трябва да продължим да го правим. В теб няма много живот. И все пак. Ще свърши работа. Трябва да продължим да съграждаме. Сънят се нуждае от теб.
	Викът на Чонси беше немощен като треперлив шепот.
	— Моля. Моля те, само ме остави да се събудя.
	— Ти обеща. Нечестно е да нарушиш обещание.
	— Не разбирам.
	— Тогава ще те накарам да видиш света в целия му ужас.
	Влакът се разпадна. Бойното поле се разпадна — взрив порази войниците, хвърчеше пропита с кръв кал, небето плачеше със сълзи от ужасна светлина. Но този път Чонси лежеше на маса в средата на всичко случващо се, краката и ръцете му ги нямаше. А около него имаше мъже, които влитаха в нощта с горящи кръстове. Имаше и объркани хора, които се къпеха във вани от пари от Уолстрийт, докато други ровеха в замръзналата земя за препитанието си. Имаше и роби, продавани на разпродажба, умиращи от глад племена, прогонени от домовете им, и вещици, затиснати от тежестта на камъните. Имаше и мъж със сива кожа, в палто от пера и с цилиндър, който се смееше ли, смееше.
	— Гладни сме! — бойните приятели на Чонси забиха вилици в корема му, а той изкрещя:
	— Стига!
	Кошмарът изчезна. Чонси отново беше на железопътната гара. Светещите създания чакаха в тунела, наблюдаваха.
	— Тази земя е пълна със сънища. Усещам целия ти копнеж. Толкова силен копнеж. Сънувай, с мен… — рече жената.
	— Да — успя да каже Чонси.
	Жената повдигна воала си и красотата й се оказа ужас, който не може да се понесе, ангел на отмъщението. Костеливата й уста надвисна над лицето му. Във въздуха просветна метал. Болка разсече гърдите на Чонси. После жената долепи устни върху неговите и сънят й се изля в него, вля се във вените му, разтрепери тялото му, отне на разума му волята да се бори. Вдъхна съня си в дробовете му, докато сънят им стана общ и той не можеше да вижда друго, това щеше да е всичко, което някога щеше да види до края на вечността.
	— Не стига — отсече покритата с воал жена, докато гарата потъваше в светлина. — Още.


	Сестрата в мисията провеждаше нощната обиколка с бележник с подложка в ръка. Когато стигна до леглото на Чонси Милър, тя се приближи. Покритото му с пот лице имаше изключително странно изражение, смесица от болка и екстаз, а очите му се движеха френетично под затворените клепачи. Почувства се неудобно, че го наблюдава.
	— Господин Милър? Господин Милър!
	Не можеше да го събуди. И тогава видя алените петна избили по кожата му като слънчеви изгаряния. В леглото до Чонси простена старият алкохолик Джо Уилсън. Челото му беше мокро от пот, а клепачите му се присвиваха от бурния сън.
	— Господин Уилсън?
	— Сънувай… с… мен — сподавено каза той.
	— Господин Уилсън!
	Сестрата го подбутна, после подръпна ръцете му, безрезултатно.
	Стаята се изпълни с шепоти от сънищата, „Сънувай с мен… сънувай с мен… сънувай…“
	Изпаднала в трескаво състояние, сестрата прибягваше от легло на легло. От двайсет мъже в отделението дванайсет не можеха да се пробудят. Бележникът й изтрака по пода, когато хукна да уведоми лекаря, че е най-добре веднага да извикат здравния инспектор.
	Сънната болест беше дошла в мисията.


>	Ден девети

>>	Нова Америка

	Влажен вятър връхлетя Мейбъл, докато бързаше из западната част на Сентръл Парк да изпревари дъжда. С една ръка придържаше шапката си, а с другата нервния си стомах, докато се упражняваше какво ще каже, когато почука на вратата на музея.
	Добър ден, Джерико! Само минавах.
	О, Джерико, гладен ли си? Има страхотен ресторант по-нататък на Бродуей.
	Джерико! Страхотно е да те срещна тук. В музея. Където работиш. Всеки. Ден.
	Мейбъл простена. Изобщо не я биваше в подобни хитри игрички. Де да можеше да каже онова, което наистина искаше да каже, направо.
	— Целуни ме, глупчо! — възкликна Мейбъл, вдигнала ръка към небето. Минаващият покрай нея пощальон бутна шапката си назад с обнадеждена усмивка, а ужасената Мейбъл зарови ръце в палтото си и забърза по тротоара, не спря да си мърмори из целия път.
	Когато пристигна в музея, тя забави ход, забелязала двамата мъже в кафявия седан. Животът на предна линия в работническите движения беше я научил да бъде нащрек за странностите, а нещо в тези мъже не се вписваше в обстановката. Седяха си и наблюдаваха музея. Добре, не бяха единствените, които знаеха как се наблюдава. Мейбъл спря до прозореца на шофьора и внимателно почука по стъклото.
	Шофьорът го свали навъсен, после веднага смени намръщеното си изражение с усмивка.
	— Да, госпожице?
	Мейбъл се усмихна.
	— Моля за извинение. Бихте ли ми казали колко е часът, моля?
	Постара се да огледа добре и двамата, както я бяха учили родителите й: сиви костюми. Тъмна шапка. Любопитното съвпадение на еднаквите игли на реверите — око с мълния.
	— Точно минава един, госпожице.
	— Много ви благодаря. — Мейбъл пресече улицата, влезе в музея. — Спокойно, Мейбъл — прошепна тя, преди да се усмихне и да влети в грамадната библиотека с ведро лице. — Здравейте! Има ли някой у дома? Джерико?
	Хвърли палтото и шапката си на протегнатата лапа на грамадна, препарирана мечка.
	Русата коса на Джерико се показа иззад купища прашни кутии, натрупани върху дългата маса в библиотеката.
	— Мейбъл. Какво те води насам?
	Гърлото на Мейбъл се стегна. На предната линия се беше сблъсквала с враждебни противници на профсъюзите, въоръжени мъже. Защо се ужасяваше така от един разговор с това момче?
	— Гладна бях и минавах наблизо. О! Не че съм си помислила, че тук имате храна. — Тя примигна от нелепите си думи. Бързо посочи към масата. — Божичко, тук сякаш някой е повърнал хартия.
	Джерико изви вежда.
	— Какъв цветист израз.
	Второ попадение.
	— Съжалявам — рече Мейбъл. — Какво е всичко това?
	— Бележките на Уил от времената, в които се е занимавал с изследвания на паранормалното. Открихме ги в избата. Преглеждах ги през последния час. Знаеш ли, че Ясновидците се споменават още от зората на нацията?
	Джерико замълча, а на Мейбъл й се прииска да отговори духовито. Но близостта на Джерико я притесняваше.
	— Аха.
	— Джон Смит пише за Поухатънския храбрец — лечител и мистик — който посещавал Джеймстаун. Слуга-ясновидец в дома на Джордж Вашингтон имал видение, което помогнало на Вашингтон да избегне на косъм клопка на британците. Има доказателства, че няколко от Салемските вещици всъщност са били Ясновидки. Но ето къде става наистина интересно.
	Джерико скочи от масата. Измъкна иззад шкафа с книги голяма черна дъска. Мейбъл забеляза следите от тебешир, останали от бележките на Ийви при разследването на Пентаграмните убийства. Джерико бързо почисти с гъба повърхността, заличи и последните следи от присъствието й в музея. С тебешир написа на дъската датата „септември 1901“.
	— Добре, клъвнах въдицата — подкани го Мейбъл. — Какво се е случило през септември 1901?
	— Убийството на президента Макинли? — Джерико написа Макинли до 1901.
	Мейбъл се изчерви.
	— О. О, разбира се.
	— Изглежда, че през август 1901 някакъв Ясновидец, бивш роб, на име Моузес Фрийдман, се опитал да предупреди президента за възможното покушение върху живота му. Но не му повярвали. Всъщност бил отведен под стража заради подозрение, че е агитатор на анархистите и го разпитвали с месеци след убийството на Макинли. Държали го почти година, без да повдигнат обвинение.
	— Но това е незаконно! — възрази Мейбъл. — Ами закона за неприкосновеност на личността?
	— Отменили го, Конституцията предвиждала възможност за задържане без обвинение, ако това е в интерес на обществената сигурност.
	— Това е хлъзгав и наклонен път към фашизъм — изръмжа Мейбъл.
	— Сигурен съм, че Моузес Фрийдман би се съгласил с теб.
	— Какво се случило с него?
	— В началото на юли 1902 година — продължи да разказва Джерико и същевременно добави датата на дъската — имал видение за възможен взрив в мина в Джонстаун, Пенсилвания — друго предупреждение, което останало нечуто…
	— Трагедията в Ролинг Мил. Това е едно от най-трагичните бедствия в американската история. Загинали повече от сто души — избърбори Мейбъл.
	Джерико изви вежда.
	— Впечатляващо.
	Мейбъл отхвърли похвалата като сви рамене.
	— Ако родителите ти са профсъюзни организатори, и ти щеше да го знаеш. Някои момичета израстват с приказки, аз израснах с разказите за бедствия в мините.
	— Имала си много интересно детство — леко се усмихна Джерико и тази усмивка проникна дълбоко в душата на Мейбъл.
	— Е — рече тя и се прокашля. — Ролинг Мил?
	— Именно. Ролинг Мил. След това президентът Рузвелт поговорил с Моузес Фрийдман и установил, че мъжът говори истината. Случилото се го навело на идея. През 1904 година — Джерико написа и тази година на дъската — президентът създал Отдела по паранормалното на САЩ, който имал за цел да изследва света на свръхестественото. Искал да открие и да използва прорицателите за целите на националната сигурност. В крайна сметка, щом разполагаш с човек, чиито свръхестествени сили могат да ти покажат идващите бедствия или опасности, защо да не ги използваш?
	— И къде се вписва в тази история доктор Фицджералд?
	Джерико избърса ръцете о панталоните си и остави по тях тебеширенобели следи от пръсти.
	— Бил вербуван от Отдела по паранормалното. Пропътувал страната в търсене на Ясновидци, подлагал ги на изпитания, изслушвал историите им и ги записвал за правителството.
	Мейбъл подсвирна.
	— Имаш право. Това наистина ще придаде живец на изложбата на Ясновидците. Доктор Фицджералд обаче няма ли да се разгневи, че използвате личните му писма и изследвания от онова време?
	— Да не беше оставял на нас да спасяваме музея му, щом ще се сърди — огорчено рече Джерико. — Ще използваме само писмата за Ясновидците.
	— С колко време, казваш, разполагате, за да уредите изложбата?
	— Десет дни.
	Мейбъл поклати глава.
	— Няма да е лесно. — Всъщност й се струваше невъзможно. Освен ако… — Искаш ли помощ?
	Очите на Джерико се разшириха.
	— Предлагаш помощта си като доброволка ли?
	— Явила се на служба.
	Той отново й отправи една полуусмивка.
	— Страхотно. Благодаря.
	— Ами тогава — рече Мейбъл, като за пръв път усети, че стъпва на здрава почва, — да се залавяме за работа.
	Тя прерови една от папките, извади снимка с петима души, застанали пред избуял индийски люляк.
	— Това не е ли… доктор Фицджералд?
	Джерико кимна.
	— Толкова млад изглежда. О, не, че сега е стар! Само че сега… обикновено изглежда много угрижен.
	Красив, тъмнокос мъж с дръзка усмивка стоеше до Уил, обгърнал с ръка раменете му, сякаш са братя.
	Мейбъл ахна.
	— Това дали е човекът, който си мисля?
	— Джейк Марлоу. Двамата с Уил са били приятели. Някога — обясни Джерико.
	Мейбъл усети, че ще е невъзпитано да го притисне по тази тема, затова замълча. Джерико извади някаква странна, прашна машинария от единия от сандъците. Малка дървена кутия, горе-долу колкото кутия за бисквити. От дясната страна стърчеше ръчка, а в центъра имаше дълга стъклена тръба с тънка жичка с две разклонения. Точно под жичката имаше циферблат, на който бяха отброени десетиците от нула до осемдесет.
	Джерико постави странното устройство на масата. Двамата с Мейбъл наклониха едновременно глави. Мейбъл опита да завърти ръждясалата ръчка, а тя недоволно заскърца.
	— Предавам се. Що за чудо е това?
	— Още не съм сигурен. Надявам се, че някое от тези писма ще ни даде някаква насока. Ето. Вземи този сандък, а аз ще взема другия. Отдели всичко, което е свързано с Ясновидците.
	Близо час Джерико и Мейбъл подреждаха на купчини обещаващите материали. Голяма част от намереното беше боклук — разпаднали се от влагата книги, повредени от водата фотографии, списък за покупки или картичка с банален надпис: Цветята са цъфнали. Прекрасно. Джерико обърна внимание на малък свитък от писма, скътан във вътрешността на сандъка. Писмата до едно бяха изпратени от Уил до Корнелиус. Нямаше нито едно писмо от Корнелиус до Уил. Джерико издърпа първото писмо от плика.
C>
	_Хоупфул Харбър, Ню Йорк_
	_11 февруари 1906_
	Скъпи Корнелиус,
	Джейк е изключително заинтересован от откритието, че тези Ясновидци, изглежда, излъчват много по-голяма радиация от средностатистическия човек, точно като призраците, които прихванахме, както и че прорицателите имат способността да разкъсват електромагнитните полета. Той предполага, че тези способности могат да бъдат приложени за много напредничави открития в различни области от медицината до националната отбрана. Скъпи Корнелиус, повярвай ми, когато ти казвам, че тези открития са толкова вълнуващи за нашата весела група от изследователи, както вероятно е бил тучнозеленият пейзаж за най-ранните пътешественици из тези брегове. Стоим на ръба на нов свят, нова Америка, и съм убеден, че прорицателите са ключът към нейното изключително бъдеще.
@	С обич, Уил
C$
	В края на страницата Уил беше нарисувал символ с око и мълния.
	— Ей! Май открих как се казва нашата тайнствена машина! — рече Мейбъл, размахала парче остаряла хартия. — Нарича се метафизикометър.
	— Това е то дума. — Джерико се приближи и зачете през рамото на Мейбъл.
	— Да. Хм. Това е. Хм… както и да е. Уил говори за него в това писмо — каза Мейбъл.
C>
	_Ню Орлиънс, Луизиана_
	_23 февруари 1906_
	Скъпи Корнелиус,
	Тази вечер посетих ритуал, проведен от Мама Тибо, шейсет и две годишна, родена в Хаити, понастоящем живееща тук, жрица във вуду* магазин на Домейн Стрийт. Местните идват при нея за помощ по всякакви въпроси, от физически болежки до заклинания за истинска любов или премахването на проклятия. Гостоприемна жена с дванайсет внуци, всичките душа дават за нея, Мама Тибо сподели, че от дванайсетгодишна можела да говори с мъртвите. „Мъртвите не ме плашат. Това се пада на живите“, твърди тя. След като се посъветва със законите и взе такса от пет цента за услугите си, тя ни позволи да проверим метафизикометъра на Джейк по време на ритуала й. Щом изпадна в транса си, стрелката скочи на четирийсет, после на петдесет, отчиташе нарастваща електромагнитна дейност, която свързахме с присъствието на призраците. Любопитното е, че самата Мама Тибо, изглежда, вибрираше на малко по-висока честота и повлияваше работата на нашата машинария. Джейк беше озадачен, но и заинтригуван от това откритие. Маргарет и Ротке са събрали примери.
	[* Вуду е афроамериканска религия, която се изповядва в Хаити, Куба, Доминиканската република, части на САЩ и Африка. Важно място в нея заема връзката с предците. — Б.пр.]
	Надявам се, че си добре. Пролетта скоро ще дойде.
	С обич:
@	Уил
C$
	Мейбъл потупа странната кутия с жици, колелца и игли.
	— Е, тогава, здравей, метафизикометре! Радвам се да се запозная с теб. Божичко, това е изобретение на младия Джейк Марлоу! Може да е ценно. Чудя се защо никога не го е разгласил, както прави с всичко останало?
	— Не обича да се говори за провалите му — Джерико се приближи да разгледа машинката.
	Веждите на Мейбъл се събраха в сочеща надолу стрелка.
	— Не го харесваш много, нали?
	— Възхищавам се на успехите му. Възхищавам се на постиженията му. Но той не е човек, който се замисля върху цената на постиженията си. — Джерико замълча. — Поне така съм чувал.
	— Страхотно ще е, ако можем да включим демонстрация на тази красавица в изложбата. Чудя се как се включва.
	— Писмото на Уил казва, че измерва някакво призрачно електромагнитно лъчение. Предполагам, че тъй като тук няма хора с божествени дарби, нито призраци, машинката ще си мълчи.
	— Сигурно. Разбира се, живяла си е в мазето през всичките тези години. Може и изобщо да не работи. — Мейбъл почука стъклото. Стрелката не помръдна. — О! Намерих и някои снимки. Виж. Тази е на Мама Тибо. Да поставим снимката й заедно с писмото. Може би ще успеем да намерим и други снимки и да открием към кои писма са. Ти намери ли нещо полезно?
	— Хм… тук. Това е обещаващо. — Джерико грабна едно писмо от купчината, която беше отделил настрана.
C>
	_Сейнт Елойшъс, Луизиана_
	_21 юни 1906_
	Скъпи Корнелиус,
	Не знам дали наистина съществуват пламъците на ада, но мога да ти кажа, че ако ги има, памуковите полета на Луизиана в горещ летен ден са добро упражнение за това мъчение.
C$
	— Ха! — удиви се Мейбъл. — Професорът имал и чувство за хумор. Или поне някога е имал. Съжалявам. Продължавай.
C>
	Днес се срещнах с един млад изполичар, Гийом „Големия Бил“ Джонсън, който има изключителната способност да осигурява бърза и спокойна смърт на страдащи животни. Докато го наблюдавахме, той зарови пръсти в гривата на един кон със счупен крак. „Шшш, тихо. Спокойно, Клара. Скоро ще свърши,“ измърмори тихо той. Конят затрепери силно и докато преброиш до три, се отпусна в смъртта, сякаш е заспал. Усилието остави без дъх и младия Гийом. Въпреки че е едва на деветнайсет, той е по-висок от метър и осемдесет и притежава страховита сила, но и мила природа. Изглежда доста влюбен в Маргарет и се съгласи на мостра.
	Надявам се от сърце, че задухът в Ню Йорк не ти създава много неудобства.
	С обич:
@	Уил
C$
	— Гийом Джонсън… Хмм. Няма снимка на господин Джонсън, страхувам се. Ще продължа да търся. Какви са тези мостри, които споменава? — попита Мейбъл и се облегна на стола си, разположен до огъня. — В доста от писмата на доктор Фицджералд се говори за тях.
	— Привлякоха и моето внимание — каза Джерико, седнал срещу нея. — Надявам се, че някое от писмата ще го изясни.
	Мейбъл го погледна стеснително. Това го притесни, сякаш трябваше да направи нещо, но нямаше представа какво.
	— Точно така. Да се връщаме към работата. Аз ще съм горе, ако ти потрябвам. — Джерико понесе своя сандък по извитото стълбище към балкона на втория етаж. Зад купчините, той се загледа в Мейбъл. Момичето работи. Синята й рокля беше изцапана с прах, но това не я притесняваше. Разбира се, че не би се притеснила. Мейбъл Ребека Роуз бе твърде силна за подобно поведение. Единственото й престъпление беше, че е мила с него. Защо не можеше да отвърне на отношението й по същия начин? Тя със сигурност беше умна и начетена. Колко момичета знаеха за бедствия в мините и работнически стачки?
	Мейбъл винаги постъпваше така, както другите очакват да постъпи и това го объркваше. Тя беше въплъщение на съвършеното, благоприлично момиче — искрена и отзивчива, с непоклатимата вяра, че всички хора са добри по сърце. Джерико не беше сигурен, че споделя това й убеждение.
	От нощта, в която Ийви сложи край на краткия им романс, Джерико таеше неприязън към Мейбъл. Ако не беше тя, казваше си той, двамата с Ийви може би щяхме да имаме някакъв шанс. Но сега се чудеше: дали пък Мейбъл не е била удобно извинение? Не е ли присъствал през цялото време и Сам?
	Мейбъл улови погледа му. Потупа косата си стеснително.
	— Трябва ли ти нещо?
	— Не. — Джерико бързо се върна към писмата на Уил и попадна на едно, което събуди интереса му.
C>
	_Хоупфул Харбър, Ню Йорк_
	_1 октомври 1907_
	Скъпи Корнелиус,
	Тук имахме интересни събития. По-рано тази седмица, по покана на Джейк, дойдоха на посещение членове на Клуба на основателите, частно евгенично общество. Проявиха голям интерес към откритията ни за Ясновидците и по време на вечерята имаше много оживен спор. Джентълмените от Клуба на основателите застъпваха идеята, че можем да създадем най-силната, най-изключителната Америка чрез внимателен подбор на висши черти, както човек би постъпил с добитък. Вярват, че Ясновидците са по-висш добитък. Но само белите Ясновидци. Никакви чернокожи, италианци, сиукси, ирландци, китайци, нито евреи нямало нужда да кандидатстват. Твърдяха, че на тези хора им липсва подходящ морал, физически, умствени и интелектуални качества, за да допринесат за напредъка на нашата нация и да я превърнат в сияещ град, който стои навръх планина*.
	[* Парафраза на думи от Проповедта на планината на Исус Христос: „Вие сте светлината на света, не може се укри град, който стои навръх планина“, Мат 5:14 (Православна Библия, издание на БПЦ, София, 1992). Фразата се използва често от американските политици, за да подчертаят първенството на американската нация. — Б.пр.]
	За пръв път видях Маргарет така разгневена:
	— Ние сме демокрация, господа, и прорицателите са доказателство за тази демокрация, както и че всички мъже и Жени са създадени еднакви. Защото тези дарби са били дадени в равна мяра на хора от всички раси и нации, независимо от пола, били те богати или бедни.
	Големият спор се завихри далеч от политическите разговори около една трапеза и отложихме десерта, за да запазим приятелската атмосфера. В личния си кабинет Ротке ясно изрази позицията си:
	— Няма да участвам. Не и като учен. Не и като еврейка. Нито като американка.
	Съгласен съм, че позицията им е глупава. Маргарет беше много по-искрена в укорите си. Няма да повтарям тук думите й. Решихме: ще благодарим на Клуба на основателите за отделеното ни време и интерес и ще ги изпратим по живо, по здраво. През цялото време Джейк запази мълчание. Най-накрая стана от мястото си и прекоси помещението. Дори с това просто действие, той поиска нашето внимание.
	— Не разбирате ли? Можем да вземем парите им, без да им казваме какво правим в действителност. Ще продължим да водим своето собствено проучване на Ясновидците. От време на време ще пускаме по нещо, което да ощастливява старците в тяхното евгенично търсене, ще им показваме по някой Ясновидец. Просто е.
	— Грешиш, Джейк. Те ще стигнат до своето с времето — настоя Маргарет. — Запомни ми думите.
	Джейк поклати глава и огорчено въздъхна, което не се хареса на Маргарет, уверявам те.
	— Маргарет, прекалено си подозрителна — настоя той. — На никого не вярваш.
	— Ако хората ти са дошли в тази страна, оковани във вериги, господин Марлоу, и ти би бил подозрителен — отговори безизразно Маргарет, но очите й — непреклонни и с гневен пламък — разкриваха истинските й чувства.
	След това Джейк се обърна с молба към мен, като мъж към мъж. Обгърна с ръка рамото ми, по братски, и ме притисна.
	— Уилям, ти със сигурност участваш, нали?
	— Ами… — само това успях да кажа. Малодушно беше, но бях объркан. Не ме е грижа за Клуба на основателите и тяхната фалшива евгеника. Но не искам и да спрат изследванията ни на тайнствата, които се крият зад този свят. Те се бяха превърнали в целия ми живот.
	Накрая Джейк тръгна към Ротке и постави ръце на раменете й.
	— Скъпа, имаме нужда от финансирането им. Онова, което получаваме от Вашингтон не е достатъчно, а аз пропилях почти цялото си наследство.
	— Дори и ако виждаш, че парите идват от ужасно място? — предизвика го Ротке.
	— Просто не гледай в тази посока.
	Тогава Джейк улови лицето на Ротке в ръце, ръцете, които възнамеряваха да оформят тази нова Америка със стомана и атом и с всичко, което бъде открито в света на свръхестественото.
	— Довери ми се — той придърпа лицето й към своето, за да я целуне внимателно по челото.
	Послушах съвета на Джейк и не погледнах повече към тях.
	— Ще изгладя нещата със старите глупаци. Останете и се порадвайте на огъня — увери ни Джейк. И с тези думи нашият смел син, нашето златно момче, се отдалечи от нас с бутилка от най-доброто семейно бренди и куп пури, за да обезпечи бъдещето ни. Но се страхувах от бедата, която се беше случила с Маргарет. След случилото се приятелството им с Джейк беше изгубено завинаги.
	Що се отнася до Ротке, двамата с Джейк трябваше да се сгодят. Един достоен мъж би се радвал за тях. В крайна сметка Джейк беше най-близкият ми приятел от шест години. Но аз не съм достоен мъж и не съм радостен.
	Този следобед Ротке дойде при мен. По очите й познах, че е плакала. Помоли ме да се поразходим. Тръгнахме из гората отвъд подрязания плет на Хоупфул Харбър. Помолих я да ми каже какво я измъчва.
	— Джейк — отговори ми тя и избърса сълзите си. — Скарахме се. Не иска повече на никого да казвам, че съм еврейка. Нито на семейството му, със сигурност не и пред евгеничните идиоти. „Скъпа, никой дори не знае, че си еврейка“, така ми каза. „Не трябва да научават. Не приличаш на такава.“
	И тогава зададох на Ротке въпроса, който таях в сърцето си. „Важно ли е, че си еврейка, щом не вярваш в Бог?“ Защото, както ти е известно, Корнелиус, никога не съм разбирал тази обсебеност, която имаме към корените си, каквато храним ние, американците. Ние сме от тук, нали така? Понякога откривам, че тази привързаност към рода, към старите земи, древните традиции и семейните връзки е чисто и просто страх — същият страх, който ни кара да се молим на някакъв липсващ Бог. Храня надежда изследванията ни на великото неизвестно около хората с божествена дарба и света на свръхестественото да докаже, че всички сме едно, събрани в една искра енергия, която няма нищо общо с държавите, религията, доброто и злото, или някое друго създадено от човека разделение. Ние създаваме историята, живеейки.
	Ротке мисли различно.
	— За мен е важно, Уилям. Това е част от всичко, което съм. Спомен от родителите ми и дедите ми. Не мога да отхвърля с лекота нито тях, нито битките им. Страхувам се, че ако се омъжа за Дукейк, ще се обезлича.
	И отново тихо се разплака. Не знаех какво да правя. Нямам опит с плачещи жени, особено с плачещи жени, в които тайно съм влюбен. Преди да се усетя, вече я целувах. Да, целувах годеницата на най-близкия си приятел. Не беше постъпка достойна за един джентълмен, Корнелиус. Знам, че няма да я одобриш. Иска ми се да кажа, че съжалявам за нея. Не съжалявам.
	Ротке се отдръпна от мен, лицето й беше поруменяло не само от студа. Естествено аз се извинявах многословно, докато тя не се съвзе достатъчно, за да каже просто:
	— Според мен вече трябва да се връщаме.
	Ти предупреждаваше, че страстите ми ще надделеят, Корнелиус.
	Джейк ни поздрави, когато се върнахме. Беше в приповдигнато настроение, буквално детински възторжено.
	— Имаме парите — обяви той и завъртя във валс Ротке.
	Отклоних поглед. Веднъж научиш ли се, става лесно.
	Джейк ме тупна по гърба.
	— Това е началото на всичко. И не трябва да се тревожите: аз ще се оправя с делата. Няма да сте ангажирани с Клуба на основателите. Поръчал съм да изпратят шампанско в приемната. Вижте дали ще намерите Маргарет и ще се срещнем там.
	Джейк търсеше пари за своите експерименти и изобретения в стремежа си към изключителната, неуязвима Америка. Маргарет, Жертвата на по-малко бляскавата страна на тази земя, искаше да докаже, че всички мъже и жени са създадени равни. Ротке искаше да разбере света, който беше извън този свят, както и собствените си дарби. А аз: амбициите ми бяха големи, но неопределени. Не знаех какво искам, освен жената, която не можех да имам.
	Това е доста безнравствено писмо, Корнелиус. Шампанското беше прекрасна реколта и съм доста пиян. Изобщо няма значение. Няма да отговориш на това писмо, както не отговори на нито една от моите настоятелни молби. Вероятно изобщо не си ги прочел.
	Миналата седмица, когато беше в града, Маргарет срещнала на пазара Лукриша, от нея разбрала, че си имал притеснителна кашлица. Надявам се, че здравето ти се подобрява.
	С обич:
@	Твоя блуден син, Уил
C$
	Джерико остави смаян писмото. Защо никога не бяха говорили за това? След като болестта го бе повалила и родителите му го бяха изоставили на държавата, Уил беше станал негов пазител. Той бе приютил Джерико, беше го хранил и обличал, научил бе своя повереник как да ръководи музея и му беше разказал за хората с божествени дарби. По тази причина Джерико предполагаше, че му е длъжник. Но Уил не бе споделил с Джерико най-важните факти. Не му беше споделил себе си. Двамата никога не бяха ходили на риболов на потока в летен ден и не бяха споделяли мислите си за любовта и живота, докато наблюдават как слънцето вдига от водата кълбящата се утринна мъгла. Никога не бяха обсъждали как да откриеш собственото си място в света, нито бяха говорили за бащи и синове, нито какво те прави мъж. Не. Двамата с Уил обсъждаха вестникарски статии за призраци. Разговаряха, докато подреждаха експозиции на свръхестествени джунджурийки. И Джерико неволно се чувстваше предаден заради нищожното, което получаваше, когато се нуждаеше от толкова много.
	Защо между хората имаше толкова много мълчание?
	— Джерико? — извика Мейбъл и го върна обратно в настоящето. — Съжалявам, но вече трябва да се прибирам у дома.
	— Веднага слизам — Джерико остави настрана писмата. И в този момент самотно парче хартия полетя и падна на пода. Беше кратко писмо, написано с почерка на Уил. Нямаше дата. На него просто пишеше:
C>
	Скъпи Корнелиус,
	Ти беше прав. Аз сгреших. Толкова много съжалявам.
	Искрено твой:
@	Уил
C$
	— Благодаря ти за помощта днес. — Джерико помогна на Мейбъл да облече палтото си. — Беше приятно разнообразие. Свикнал съм да работя със Сам. Или по-скоро да работя около Сам.
	Мейбъл пристъпваше от крак на крак.
	— Мога да дойда и пак да ти помогна. Ако искаш. — Тя беше любезна до последно. Начинът, по който го гледаше в този момент, със смесица от любопитство, привързаност и възхищение, му беше изключително приятен. Би било прекрасно поне веднъж да бъде обожаван.
	— Всичко е наред. Ще се справя — отговори след кратко мълчание Джерико.
	— О. Разбира се. — Мейбъл се помъчи да скрие разочарованието си. — Предполагам, че си чул новината за Ийви и Сам — добави тя, докато двамата вървяха по дългия коридор. — Нямах представа, че са сгодени. Нищичко не ми е споделила. Сам споменавал ли ти е нещо?
	— Не — изръмжа Джерико.
	Мейбъл разбра, че не е трябвало да повдига темата за Ийви. Но след като го бе направила, беше като краста, която не можеше да се въздържи да не почеше. — Ами, предполагам, че трябва да се радваме за тях.
	— Защо? — попита Джерико.
	— Защото… — Мейбъл не довърши изречението си.
	Навън уличните лампи примигваха, опитваха се да се борят срещу фината сивота на късния следобед. В бушуващия вятър кръжаха редки снежинки. Мейбъл потръпна, когато застана на най-горното стъпало, почуди се как би могла да продължи този миг. По улицата изтрополи „Форд Модел Т“ и тя се сети за необичайната среща по-рано през деня.
	— О! Забравих да ти кажа. Забелязах нещо странно на път за музея. В една кафява кола имаше двама мъже, просто си седяха и наблюдаваха музея.
	Джерико се извърна, огледа улицата. Сви рамене.
	— Никого не виждам — скръсти ръце, замислен. — Може да са били данъчните.
	Мейбъл поклати глава.
	— Данъчните не си седят кротко в колите. Идват направо на вратата ти и ти обръщат дъното на джобовете. Тези мъже ми напомниха на „Пинкертън“* или Бюрото за разузнаване. — Мейбъл пъхна ръце в джобовете на палтото си. — Е, ще се видим в „Бенингтън“.
	[* Национална детективска агенция „Пинкертън“ е първата частна детективска агенция в СА1Ц, основана през 1850 година от Алън Пинкертън (1819–1884) — американски детектив и шпионин от шотландски произход. — Б.пр.]
	— Да. Ще се видим в „Бенингтън“ — каза Джерико, докато наблюдаваше Мейбъл да се отдалечава по своя предпазлив начин.
	Защо все още се държеше за момиче, което не можеше да има? Ийви със сигурност не седеше и не въздишаше по него. Очевидно тази нощ беше някъде навън със Сам и се забавляваше като никога в живота си. Крайно време беше и той да направи същото. Ако нещо бе научил от писмата на Уил днес, то беше, че има цял един свят, който чака навън да бъде изследван, а на Джерико предпазливостта му беше дотегнала.
	— Мейбъл! — Джерико слезе по стълбите след нея. — Искаш ли някой път да идем на вечеря или на кино?
	Изражението на Мейбъл бързо се промени от слисване до едва прикрит неудържим възторг.
	— С удоволствие. Кога?
	— О, ами… Утре?
	Момичето се усмихна.
	— Утре е идеално.
	— Ще мина да те взема в осем, ако е удобно.
	— Много, много удобно.
	Щом се върна в смълчаната библиотека, Джерико се поздрави.
	— Имам среща — обяви той в празното помещение. Среща. Това беше хубаво, нали? Беше напредък. Чукна леко метафизикометъра и се зае да разчиства хартиите около него.
	Под стъклото иглата леко подскочи.


>>	Сънищата не могат да те уловят

	Прясно избръснат и ухаещ на сапун, Мемфис стоеше пред малкото огледало върху скрина в стаята, която делеше с Исая, и закопчаваше колосаната си яка около искрящо бялата си риза. Исая седеше на леглото и рисуваше.
	— Мемфис, какво означава ПЕ-ВМА-ТИ-ЧЕН? — попита Исая.
	Мемфис се замисли за секунда.
	— Искаш да кажеш пневматичен, така ли?
	— Нали го казах?
	— Не го произнесе, както трябва.
	— И още не знам какво означава — измрънка Исая.
	— Заповядай — Мемфис му подаде речника, който родителите му бяха подарили за десетия му рожден ден, за да ниже изящно думите си. — Провери.
	Исая се намръщи.
	— Защо просто не ми кажеш? Всички тия думи вече са в главата ти.
	— Точно така. И знаеш ли как са се озовали там? Проверявал съм ги. Къде чу тази дума? В училище ли?
	— Видях я в един сън. Къде отиваш? — попита Исая. Прозвуча като Октавия. Все едно го обвиняваше.
	— Това си е моя работа.
	— Излизаш с онази Тета — изнедоволства Исая. — Не я харесвам.
	— Дори не я познаваш.
	— Защо изобщо искаш да излизаш с някакво момиче?
	— Защото някой ден възнамерявам да се оженя и да имам собствен дом. Със собствена съпруга. И никакви братчета с ръбати главици да не ми се мотаят.
	Мемфис очакваше Исая да възроптае срещу ръбати главици с възмутено „Ей!“. Не очакваше да чуе подсмърчане, нито да се обърне и да види как по лицето на брат му, над треперещите му устни се стичат сълзи.
	— Ледено човече? Какво има?
	Исая уви ръце около коленете си и ги придърпа към себе си. Не отговори и Мемфис разбра, че с мъка се сдържа да не ревне. Изчака го да се успокои и след минута Исая попита тихо и притеснено:
	— И ти ще си тръгнеш и ще ме оставиш, нали?
	— Ау, Ледено човече. — Мемфис отиде до леглото и го прегърна.
	— Всички си тръгват.
	— Шшт, стига. Не е вярно.
	Исая вдигна глава. Пълните му със сълзи очи едновременно го умоляваха и го предизвикваха.
	— Обещай ми. Обещай ми, че винаги ще бъдем заедно. Както каза мама.
	Сърцето на Мемфис се сви. Обичта към брат му не подлежеше на съмнение. Но Мемфис беше почти на осемнайсет, имаше свои мечти. Мечти, които продължаваше да пъха в чекмедженца в себе си под надпис „утре“. Тревожеше се, че никога няма да ги види осъществени: никога няма да стъпи в голямата градска къща на Алелия Уолкър*1 с другите като нея Лангстън Хюз*2, Каунти Кълън*3 и Зора Нийл Хърстън*4, никога няма да види книга със свои стихове през витрината на някоя книжарница, никога няма да види света извън Харлем. Как изобщо би могъл да се измъкне, щом винаги имаше някакво подводно задължение, което да го дърпа назад?
	[*1 Алелия Уолкър (1885–1931) е афроамериканска покровителка на изкуствата и предприемач. Дъщеря на първата чернокожа милионерка и изобщо една от първите афроамерикански милионери в САЩ. — Б.пр.]
	[*2 Лангстън Хюз (1902–1967) е афроамерикански поет, обществен деец, романист и автор на вестникарска колонка. Един от първите представители на „джаз поезията“. — Б.пр.]
	[*3 Каунти Кълън (1903–1946) е афроамерикански поет, писател и учен, изиграл важна роля в „Харлемския ренесанс“ — период на изключителен разцвет на изкуствата в Харлем, Ню Йорк, през 20-те години на XX век. — Б.пр.]
	[*4 Зора Нийл Хърстън (1891–1960) е афроамериканска романистка, писателка, фолклористка и антроположка. — Б.пр.]
	— Винаги ще бъдем заедно — каза той. Притисна още малко Исая, сякаш искаше любовта му да надмогне огорчението. — Късно е. Трябва да спиш.
	— Не съм уморен.
	— Очите ти ми говорят друго.
	Исая преплете пръсти с пръстите на Мемфис. Гневът му се беше стопил. Изглеждаше изплашен.
	— Какво има, Ледено човече?
	— Виждам разни неща в сънищата си.
	— Какви неща?
	— Чудовища — прошепна Исая.
	— Това са само сънища, Исая. Сънищата не могат да те уловят. Само аз мога! — Мемфис загъделичка Исая, който се разсмя и завика: — Престани! Престани! — щастлив като всяко десетгодишно момче.
	— Ледено човече — каза Мемфис, докато подпъхваше одеялото под брадичката на брат си, — какво си спомняш от времето преди припадъка?
	Исая премигна към тавана, припомняйки си.
	— Господин Джонсън ме водеше към дома. Знаеше някакъв пряк път, искаше да минем по него, за да не закъснея и да не стане така, че леля Октавия да ми се разсърди. — Той спря за секунда. — Помня и че бях тъжен, защото мама е мъртва, а татко е заминал за Чикаго.
	Мемфис отново усети стягане в гърдите си. Мразеше да чува, че Исая е тъжен.
	— Какво друго си спомняш? — попита по-внимателно той.
	— Господин Джонсън ми каза, че може веднага да премахне тъгата от главата ми, ако искам.
	— И как е щял да го направи?
	— Не знам. Мисля, че ме баламосваше.
	— Ами.
	— А после получих пристъп. Беше все едно съм под вода. Видях…
	Видяното беше точно там, на първия ред в ума на Исая, но той не можеше да го достигне. Мярна му се образът на странен мъж. Но после лицето се превърна в лицето на Бил Джонсън, накрая изчезна.
	Той поклати глава.
	— Нищо друго не мога да си спомня.
	Мемфис пое дълбоко дъх. Впи поглед в пода.
	— А когато спеше след припадъка, знаеше ли, че съм тук, до леглото ти?
	Можеше ли Исая да си спомни носещите изцеление ръце на Мемфис върху него?
	— Аха.
	— Но след като се събуди, ти… се чувстваше добре. Нали?
	— Какво имаш предвид?
	— Не ти е било лошо или нещо такова? Чувстваше се същото дребосъче, каквото беше и преди.
	— Не съм дребосъче. Ще стана по-висок от теб! — Исая се престори, че удря Мемфис. — Сестра Уолкър казва, че вероятно ще стана по-висок от татко.
	— Виж ти. Май ще трябва да я видим тая работа.
	Веселието на Исая бързо се изпари.
	— Мемфис. Липсват ми посещенията в къщата на сестра Уолкър.
	— Зная.
	— Според мен тя не е лоша. Твърде мила е, за да е лоша.
	— Много хора могат да ти се струват мили — рече Мемфис, но всъщност и на него сестра Уолкър му беше допадала. Нямаше доказателства, че работата, която вършеше Исая с нея, за да разбие дарбите му, има общо с припадъка му. Иначе защо беше получил само един? Това тормозеше Мемфис.
	— Тя ме кара да се чувствам специален — сподели Исая. — Но предполагам, че изобщо не съм такъв.
	— Не говори така. Не е истина. — Мемфис приближи лице до брат си, както правеха на Бъдни вечер, когато чакаха Дядо Коледа и се опитваха да го спипат, защото си мислеха, че най-напред трябва да дойде в Харлем, нали в крайна сметка в Харлем имаше улица, кръстена на него.
	— Мемфис? Ще ми разкажеш ли приказка? За да заспя по-лесно?
	— Добре — тихо се съгласи Мемфис. — Имало едно време двама братя, които били близки, близки като…
	Исая протегна ръка и я постави върху ръката на брат си, докато Мемфис го увиваше в пашкула на думите си, загръщаше го здраво в магията на добре разказаната приказка. И когато вече се унасяше, Исая каза:
	— Помня едно нещо от времето, когато бях болен. Имаше един мъж. Мъж с цилиндър… — измърмори той и най-накрая се унесе в сън.
	Мемфис се почуди дали тези кошмари не са цената за дарбата на Исая — всичката тази затворена енергия трябваше все някъде да се излее. Октавия може и да вярваше, че тя е дяволско дело, а не Божие, но на Мемфис му се струваше, че ако има Бог, от негова страна щеше да е страшно жестоко да дава на хората дарби и после да очаква от тях да не ги използват. Хората трябваше да са това, което са. И ако истината беше така, защо той не можеше да използва отново дарбата си на лечител? Защо беше толкова изплашен да използва собствените си сили?
	Истината беше, че на Мемфис му харесваше да изцелява. Наслаждаваше се на блясъка, който дарбата му придаваше в Харлем, жените в църквата го хвалеха като „специалния Божи ангел“ и на вечерите след литургиите правеха всичко, за да получи най-хубавото парче от тортата. Мъжете му кимаха, потупваха го по гърба, говореха му, че дава добър пример на другите младежи, и го канеха да благослови събиранията им по различни поводи по домовете. Момичетата се бореха да седнат по-близо до него, докато изучаваха Библията, пърхаха с клепки и стеснително го питаха дали да му донесат чаша вода, и това му харесваше. Понякога стоеше в банята и упражняваше онази победоносна усмивка и казваше на себе си в огледалото с всичката искреност, на която беше способен, „Майчице, благодаря ви, сестро. И Бог да ви благослови.“
	Октавия беше посяла съмнението у Мемфис, начинът по който го гледаше през присвитите си очи, когато понякога идваше вечер да шие заедно с майка му.
	— Да не би да се опитваш да запечатиш образа на Мемфис в ума си, сестро? — скастри я веднъж майка му. Седяха навън в лятната вечер, изпълнена със звезди. В квартала имаше празненство, всичките им съседи танцуваха, пееха и се смееха, а добрите времена се изливаха в обнадеждаващата, масленожълта светлина от къщите, наредени по 145-а улица.
	— Просто го държа под око — отговори Октавия.
	— Ангел ми е той — усмихна се майка му, сякаш бе единственото момче на света.
	— Понякога ангелите падат — многозначително отбеляза Октавия.
	Майката на Мемфис спря да се усмихва.
	— Бог е създал момчето ми специално, Тави. Ти поставяш под въпрос волята Божия ли?
	Октавия обърна бавно глава към сестра си.
	— Ти с Бог ли се спазари, вайола? Или с другиго?
	Погледът на майка му стана зъл.
	— Може би трябва да си родиш свои деца, за да престанеш да ме поучаваш за моите — отвърна остро тя и затръшна вратата зад гърба си на влизане в къщата.
	— Гордостта върви пред падението — прошепна тогава Октавия, без да изпуска от очи живописния уличен карнавал, за да прикрие, че думите на вайола бяха сипали сол в рана, за която Мемфис знаеше, че не може да изцели.
	Мемфис беше изпълнен с много гордост. И когато дойде падението му, беше зрелищно, като на самия Сатана. От Харлемския лечител той падна до събирач на залози. Изгуби майка си, баща си, дома си, лечителските си способности и вярата си. И сега, когато силата му на изцелител се връщаше поради причини, които не можеше да проумее, не искаше да допусне старите грешки.
	— Така, така, така. Тук мирише на среща с момиче — високо рече Слепия Бил Джонсън от мястото си на дивана в салона, където беше приседнал, когато Мемфис влезе.
	— Добър вечер, господин Джонсън.
	Мемфис искаше да харесва Слепия Бил. Възрастният човек му помагаше много с Исая, през повечето дни предлагаше да прибере момчето от училище. Но начинът, по който в момента се беше разположил върху скъпоценния диван на Октавия, сякаш е негов, възпираше Мемфис. Той се вгледа в него и си даде сметка колко силен мъж е бил в младините си. Някога превитите рамене на Бил са били широки и мускулести, а ръцете му с изпъкнали вени все още бяха достатъчно силни, за да смачкат портокал на каша. Бил беше на петдесет и пет, може би даже на шейсет. Но напоследък изглеждаше по-силен, по-жизнен, и Мемфис се чудеше дали вниманието на Октавия не го подмладява.
	Октавия влезе в стаята с чиния месо. Направила си беше прическа, въпреки че Бил не можеше да я види, и миришеше на парфюма „Шалимар“, който обикновено си слагаше за църква. Огледа Мемфис с неодобрително извити устни.
	— Закъде си се запътил така облечен?
	А ти закъде си се запътила така облечена? Прииска му се да отвърне на Мемфис.
	— На кино с Алма — излъга той.
	— Мхм. Хич не е цвете тази Алма — подхвана Октавия и Мемфис оклюма, приготви се за предстоящото нравоучение.
	— Простете ме, госпожице Октавия — прекъсна я Бил Джонсън. — Никой на този свят не би могъл да възпитава по-добре от вас момчетата. Но ако позволите един старец да си каже мнението, Мемфис би трябвало да се занимава с делата на един млад мъж. Трябва да излиза сред света — рече Бил с достатъчно скромност, за да успокои Октавия, и с усмивка, леко свел глава. — Не искам да проявя неуважение, госпожо. Знам, че не съм роднина на момчето.
	Октавия погледна към Мемфис малко по-благосклонно.
	— Мисля, че имате право, господин Джонсън.
	— Бил, моля ви.
	— Бил — повтори със задоволство Октавия. — Ами тогава, върви, Мемфис. Бил, ще ви донеса мляко към месото.
	Тя тръгна към кухнята, но се обърна рязко и насочи пръст, сякаш бе готова да изстреля стрела към Мемфис.
	— Мемфис Джон, ти най-добре живей според християнския закон и постъпвай правилно.
	— Да, госпожо — обеща Мемфис. Не му се искаше да я „госпожосва“, но разпознаваше помилването в гласа й и знаеше, че това е мъдрият избор.
	— Благодаря, господин Джонсън — внимателно рече той, щом Октавия излезе от стаята.
	Бил се поусмихна.
	— Всичко е наред, синко. Старият Бил винаги се радва, когато може да направи услуга на приятел. В крайна сметка човек не знае кога и на него може да му потрябва в замяна — отговори той и най-накрая се усмихна, както трябва.


>>	Да наблюдаваш светлината

	— Мемфис, къде ме водиш? — едва успя да попита Тета, докато вървяха бавно през парка Форт Уошингтън, отдръпвайки се от неочакван водопад от късни есенни листа, отронени от вятъра.
	— Почти стигнахме, скъпа. Наистина!
	Прекараха вечерта в танци в „Хотси Тотси“, но Мемфис беше пожелал да останат сами с Тета, обещал й бе тази нощ да я отведе на върха. Заради алкохола бяха малко отнесени, смееха се щастливо, ритайки купчините окапали листа, подскачаха подпийнали покрай удивените минувачи и нацупените старомодни хора, които се вайкаха: „Навремето не се държахме така.“ Най-накрая стигнаха до самия край на парка, където той завършваше с точещите се като сива лента води на река Хъдсън и малък червен фар, издигащ се в края на Манхатън.
	— Тук ли? — попита Тета, дъхът й излизаше като облаче в студа.
	— Не ти ли обещах да те отведа до самия връх? Случайно знам паролата за това място.
	Стигнаха до вратата на фара, Мемфис извади гаечен ключ от джоба си и удря по ключалката, докато се отвори.
	— Казах ти, че знам паролата.
	Поведе Тета по тясното, виещо се нагоре желязно стълбище. Нагоре и нагоре, докато стигнаха до помещението с фара. Тета ахна, когато видя плискащата вода върху неравната крайбрежна линия на Манхатън, далечния, просветващ бряг на Ню Джърси и тъмната река помежду им, осветявана на промеждутъци от лъча на фара. Фар като фар, а изглеждаше като върха на света.
	— Казват, че ще построят огромен мост тук, от Манхатън чак до Ню Джърси — рече Мемфис. — Затова трябва да се наслаждаваме на гледката, докато можем.
	Той застана зад Тета и я прегърна, опрял глава в нейната.
	— Наблюдавай сега светлината — посъветва я и двамата затаиха дъх, когато яркият светлинен лъч, водещ корабите уверено по реката, поздрави света. За миг изглеждаше, сякаш светлината излиза от тях двамата, сякаш вече се бяха насочили към сигурно място.
P>
	Като панделка реката се вие, окъпана в светлина.
	Славеят с песен поздравява, сладко нощта пее,
	кулата с песен, тя ярко грее,
	на звездите за поздрав пее и скърби по тяхната светлина.
P$
	— Красиво е. Кой е авторът?
	— Май съм аз. Но прекалих с повторенията на светлина.
	— Не забелязах — рече Тета.
	— Днес изпратих няколко стихотворения в Крайзис — рече Мемфис и й подаде шишето си.
	Тя отпи, трепна, когато алкохолът опари гърлото й, после подаде отново шишето на Мемфис.
	— Какво е Крайзис?
	— Най-важният вестник в Харлем. Издава се от самия господин У. Е. Б. Дюбоа. Много хора публикуват там работите си — Лангстън Хюз, Каунти Кълън, Зора Нийл Хърстън.
	— Мемфис Кембъл — засмя се Тета.
	— Може би — изпълнен с желание рече Мемфис. — Може… би.
	— Откри ли нещо ново за онзи откачен символ с окото? — попита Тета.
	— Все още нищо. Кълна се, претърсих всяка книга, която открих за символи и очи. Не знам откъде идва, но все отнякъде трябва да произлиза. Всичко идва отнякъде и някъде е навсякъде. Всичко е свързано, казваше мама — цитира Мемфис, изрече думите с мелодичността на нейния карибски акцент. — Ще те заведа някой ден в моята земя и тогава ще разбереш. Ще видиш нишката, която преминава през океана.
	— А тя заведе ли те? — попита Тета.
	Усмивката на Мемфис угасна.
	— Не, но ни разказваше на двамата с Исая приказки от историята на Хаити и всякакви африкански предания и вярвания, за семейството ни и откъде идваме и как сме дошли тук. Истории за произхода. Казвам ти, майка ми имаше история за всичко.
	Тета притисна колене до гърдите си.
	— Липсва ли ти?
	— Да. — Мемфис не откъсваше очи от покритите със сенки хълмове. Пи от шишето. — Да, и още как.
	— Имаш много хубави истории за разказване — прошепна Тета. — Аз нямам. Нямам истории за произхода. Само неясни спомени и един сън, който е като спомен, но всъщност не го виждам ясно, ами откъслечно.
	— Тогава ми разкажи онази част, която е ясна. — Мемфис пак й предложи шишето, но тя пак поклати глава.
	— Бяло е… все едно… на километри всичко е покрито със сняг. В снега има странни червени цветя, пръснати са навсякъде. Аз крещя, коне цвилят, има дим, после нищо. Събуждам се — сви рамене. — Историята, която имам, е такава.
	— Можем да създадем наши собствени истории. Двамата с теб.
	Цяла седмица Мемфис беше репетирал тази реч пред огледалото в банята. Но сега всички думи му убягваха. Затова улови ръцете на Тета в своите, наблюдаваше как светлината преминава през помещението.
	— Тета… — прокашля се той и започна отново. — Тета, обичам те.
	Усмивката на Тета изчезна. Не му отговори.
	— Надявах се на друг отговор — пошегува се Мемфис, но мускулите на корема му бяха изопнати като струни на пиано.
	— Майчице, Поете… не го очаквах.
	— Тета — повтори Мемфис, — струва ми се, че трябва да те предупредя: след пет секунди ще ти кажа, че те обичам. Ето. Сега знаеш, че трябва да го очакваш.
	Тета беше все така сериозна.
	— Последният мъж, който ми каза това… Събитията не се развиха добре.
	— Ами аз не съм последният мъж. Аз съм точният мъж.
	Има неща, които не знаеш за мен, искаше й се на Тета да му каже. Неща, които могат да променят отношението ти към мен. Не мислеше, че може да понесе такова разочарование. Прехапа устни. Прокара пръст по опакото на ръката на Мемфис, у нея се зараждаше някаква идея.
	— Когато изцеляваш хората…
	— Изцелявах. Не съм пробвал след Исая.
	— Да. Но когато си го правил в църквата, всичко ли можеше да изцелиш?
	— Повечето неща, предполагам. Не можах да помогна на майка си — отговори Мемфис и Тета леко стисна ръката му.
	Погледна го в очите.
	— Можеш ли с изцелителните си сили да премахнеш нещо?
	— Какво имаш предвид?
	Тя не знаеше как да изрече желанието си така, че да не му разкаже всичко.
	— Ами ако някой човек притежава нещо, което не е точно болест, ами нещо като… — Затърси точните думи. — Като лоша ясновидска дарба. Противоположна на изцелителната. Нещо, което може да нанесе вреда.
	Мемфис се засмя.
	— Никога не съм срещал такъв човек в Мисията на чудото.
	— Не. Предполагам, че не си.
	— За какво ми казваш всичко това, Тета?
	Момичето се усмихна насила. В себе си усещаше как се отдалечава. Кой би могъл да обича някой като нея?
	— Само съм любопитна, Поете. Това е.
	Трябваше да го напусне. Това изискваше благородството. Преди да го нарани.
	Мемфис я целуна по слепоочието, нежно и сладко, и Тета разбра, че изобщо не й е до благородство, защото нямаше сили да го остави.
	— Обичам те — каза той.
	— И аз те обичам, Мемфис — прошепна Тета.
	— Току-що ме направи най-щастливия мъж в Харлем — засмя се Мемфис. — Сега имаме повече от една история, принцесо, фарът, този миг, бих я нарекъл нашата собствена история на произхода.
	— Сигурно. — Тета се надяваше всичко да е наред.
	Мемфис я целуна отново и този път тя отвърна на целувката му. Целувката им беше топла. Премина през тялото на Тета и я накара да пожелае да не спира. Отпуснаха се на пода на фара. Мемфис внимателно се надвеси над нея. Тета усети тялото му върху корема си и се разтопи. Без предупреждение мислите й се върнаха към Рой. Видя върху себе си Рой, как я притискаше върху леглото през онази последна вечер в Канзас. Неканеният спомен я връхлетя като бърза треска. Дланите й пламнаха. Топлината обхвана пръстите й като рефлекс за оцеляване на изплашено животно, сякаш в този момент тялото й не можеше да направи разлика между Мемфис и Рой, любовта и насилието.
	Ужасена, Тета отблъсна Мемфис и рязко седна, дишаше тежко. Пъхна ръце под бедрата си, усещаше как топлината започва да намалява.
	— Нещо погрешно ли направих, принцесо? — попита Мемфис, объркан и притеснен.
	Тя пое задавено дъх.
	— Не. Не, просто аз, искам да караме по-бавно, Поете.
	— Добре. Хубаво. Можем да позабавим темпото, щом това искаш.
	Милото му отношение я трогна до сълзи.
	— Можем ли… можем ли просто да полежим тук?
	— Щом искаш.
	Легнаха на пода на фара и Тета постави глава върху гърдите на Мемфис, чуваше как тупти сърцето му. Не искаше нищо друго, освен да продължи да го целува. Но в ума си чуваше крясъците на Рой, виждаше струйките дим, които се виеха изпод пръстите й, когато той държеше лицето си в обхванатата от пламъци стая.
	— Всичко наред ли е, принцесо? — попита Мемфис.
	Кажи му и толкова. Няма да побегне. Кажи му. Кажи му…
	— Разбира се. Всичко е тип-топ — успя да каже тя, двамата наблюдаваха как ярката светлина шареше напред-назад и обещаваше сигурност.


	Луната нахлуваше през тънките завеси в спалнята на Исая. Той се надигна в леглото си полубуден и тръгна към бюрото на Мемфис. Очите му се обърнаха, а устата му замълви стари думи. Грабна молива и започна да рисува.
	В задната стаичка на задимен салон за залози Слепия Бил се пазареше с двама мъже, които хич не бяха по пазарлъците.
	— Кажете на господин Шулц, че ще му донеса парите. Обещавам — говореше Бил.
	— Господин Шулц очаква и лихвите. Или ще си вземе своето, както си знае, ако ме разбираш — рече един от мъжете и ритна тоягата на слепеца, за да не остане никакво съмнение какво точно има предвид.
	— Да, господине. Благодаря, сър — каза Бил. Прокле ги сподавено на излизане. Лоши хора бяха. Но той беше срещал и много по-лоши. Те биха платили щедро за информация за хора с истински дарби, ако се стигнеше дотам.
	Джерико четеше проучване от младите години на Уил за Ясновидците, които предусещали опасността и предупреждавали, но предупрежденията им оставали нечути. Прозя се, погледна през прозореца към неоновата нощ и се почуди къде е в този момент Ийви и дали мисли за него, намрази се, че не му е безразлично.
	Някъде из града весели младежи танцуваха под звуците на трескавия джаз в заведенията, докато други се препъваха към домовете си, за да прогонят последствията от джина със сън. Лягаха си, тананикайки песни, за които вярваха, че са написани точно за тях, песни, за които мислеха, че ще си тананикат щастливо в остатъка от живота си. Спяха и сънуваха: влюбени, заспали с преплетени ръце. Зидари и строители на мостове, чиито съдби минаваха сред сенките на монументите, които строяха в името на чужди величия. Новодошли в Америка, чиито езици се бореха с мелодията на английските думи. Момчета от Средния запад, отправили се към големия град, за да забогатеят. Млади момичета в претъпкани апартаменти, които копнееха да се почувстват красиви, обожавани и забелязани. Те навлизаха дълбоко навътре в коридорите на съня, следваха песента от музикалната кутия, жадуващи да се присъединят към съня, който ги зовеше, огромно преселение към обещаващи брегове.
	Чуваха глас, който шепне: „Сънувай с мен…“
	Някои отказваха. Пренасяха се в други, не така хубави сънища, и на сутринта се събуждаха с усещането за огромна загуба, сякаш са им предложили щастие, а те са пропилели шанса си.
	Други се съгласяваха. Те преследваха своите ефимерни блянове, пренебрегваха ужасяващите звуци в мрака, докато не осъзнаеха грешката си. Но тогава вече беше много късно. Вече нямаше измъкване. Щяха да сънуват, докато останеше само призрачното присъствие на техните ненаситни желания. Гладни призраци, които продължаваха да сънуват.
	В кръчмата в едно мазе на Западна 24-та улица, спяха изгубени в съня две флаперки, притиснали една до друга своите къси къдрици.
	На вратата в пекарната „Везувий“ на Принс Стрийт висеше табелата ЗАТВОРЕНО, а носещото се ухание на мая и брашно не стигаше, за да се събудят тримата младежи с престилки на хлебари, проснати в дървените си столове, с отворени усти, единият работник все още не беше оставил метлата, с която вечерта беше измел.
	Близо до Бруклинския мост, в кола с работещ двигател и замъглени прозорци, млада двойка беше прекъснала страстните си милувки. Сега само очите им се движеха с неистова скорост под клепките, докато сънуваха ли сънуваха и не можеха да спрат.
	На най-горния етаж на пететажна сграда, от другата страна на конкурентно казино, спеше до своето оръжие един от наемните главорези на Лъки Лучано, а жертвата му си вървеше свободна. Лъки щеше да побеснее заради калпаво свършената работа, но на наемния убиец му беше все едно, защото повече нямаше да се събуди. Дълбоко под града дългите метални змии на метрото тракаха из тъмните тунели, докато по покритите с кал черни пътища на Кънектикът колата на сестра Уолкър пътуваше към тъмния хоризонт. Отдавна пътуваха, вървяха по следи. Сиви нанизи звезди се простираха над спящите градове и смълчаните стопанства, които подминаваха.
	— Ето ни пак като в старите времена — промърмори сестра Уолкър.
	Предните фарове на колата осветиха очите на заек, който хукна към попарената от зимния студ трева. Уил държеше с ръка в скута си папката с вестникарски изрезки.
	— Не съвсем — най-после отговори той, без да отмества поглед от пътя пред тях.


>>	Друга страна

	Точно преди да си легне, Лин нагласи будилника, каза си молитвите, запали малко благовоние и пъхна медала от атлетическото състезание на Джордж под възглавницата си, пръстите й се задържаха отгоре му с надеждата, че ще успее да се свърже с него в света на сънищата. Погледът й не изпускаше малката стрелка на часовника, която я унасяше в хипнотичен транс. Миг по-късно тя се събуди, пое сепнато дъх, вътре в света на сънищата. Хенри я чакаше там, превит, задъхан.
	— Колко хубаво е да те видя тук.
	— Разбира се… минутка само, за да си върна дъха. Аз… не съм свикнал с толкова дълги бродения в света на сънищата. Трябва да се приспособя.
	— Не носиш ли със себе си нефрит за защита — попита Лин.
	— Аз цял съм нефритен.
	Лин извъртя очи.
	— Ти си идиот. Намери си нефрит. На мен ми помага.
	Докато Хенри възстановяваше дишането си, Лин потърси някакво указание, че Джордж е тук, но не го видя никъде.
	— Джордж? — прошепна тя. — Джордж Хуанг. Джордж, тук ли си?
	— Какво правиш? — попита я Хенри, който се бе приближил до нея.
	Лин се завъртя.
	— Нищо. Стори ми се, че видях един приятел, но съм се объркала.
	Мъглата се вдигаше по улиците на старомодния, с объркани сънища град и познатата обстановка започна като установено по часовник начало на представление: биещите се мъже излетяха през вратите на кръчмата. Децата гонеха търкалящото се колело и крещяха:
	— „Антъни Ориндж Крос“!
	Призрачната покрита каруца с каруцаря и изтракаха покрай тях.
	— Внимание, внимание, площад „Парадайз“!
	— Ух. Това е съвсем същата сцена — рече Хенри.
	— Е и?
	— Ами любопитно е, нали? И преди съм сънувал повтарящи се сънища, но всеки път в тях има нещо различно — плашилото в житната нива е с различна шапка или в къщата, която уж е домът ти, има непознати стаи. Но тук имаме съвсем същото повторение на събитията, в същия ред, всеки път, когато идваме. Ако съм прав, всеки миг ще започне заря точно ей… там.
	Хенри посочи нагоре и в нощното небе пропука сноп светлина.
	— Виждаш ли? А сега… — Той посочи към викача за представлението в цирка. — Мъжът със сакото, моля.
	Като в стар водевил, останал непроменен през вековете, мъжът се появи, искрящ в мъглата.
	— Дами и господа! Насам! Качете се на пневматичния влак на Алфред Бийч. Вижте чудото сами и се удивете — бъдещето на пътуването, точно под тези улици!
	— Сякаш това е част от сън, която по някаква причина е останала неизменна — каза Хенри.
	През мъгливия град отекна писък:
	— Убийство! Убийство! О, убийство!
	Хенри и Лин се притиснаха един до друг.
	— Ето… я… идва — рече Хенри.
	Точно според разписанието, призрачната забулена жена с окървавена рокля изникна от мъглата, претича покрай тях и мина през стената на магазина за дрехи на Девлин. Искрящият портал отново се беше отворил.
	— Хайде! — подкани я Хенри и двамата затичаха по стъпалата към тъмния подземен свят на съня.
	Докато чакаха на железопътната гара, Хенри разказа на Лин какво се е случило, след като двамата се бяха разделили, как е тръгнал по пътеката и е стигнал до колибата и Луис.
	— Ами с теб какво стана след това? — попита той, докато седеше пред стария роял Чикъринг, и се удивляваше за пореден път, че има пиано, на което може да свири в съня си.
	— Срещнах друга бродница сред сънищата. Казва се Уей Мей — сподели Лин. — Твърде много говори. Повече и от теб.
	Хенри се усмихна на подигравката.
	— Ставаме трима, така ли? Пренаселено става в този свят на сънищата. Кажи ми — той подхвана мелодия на пианото — какво правиш, когато не говориш с мъртвите и не развеждаш музиканти-скиталци из магически железопътни гари, госпожице Чан?
	— Помагам на родителите си в ресторанта — отговори тя, седнала на ръба на фонтана, за да погледа стрелкащата се в него златна рибка. — Но искам да отида в колеж и да уча природни науки.
	— А. Онзи куп книги, които имаш.
	— Помня първия път, когато прочетох за експериментите на Джейк Марлоу с атома. Породиха у мен мечти.
	— Естествено — отвърна безизразно Хенри.
	Лин прокара пръсти в студената вода на фонтана.
	— Какви са тези квантови частици енергия, които виждаме в сънищата? Когато говоря с мъртвите, откъде идват те? Къде отиват? Можем ли да променим сънищата си? Мога да почувствам ки навсякъде около мен. Ако мога да разбера тази енергия, тази сила, може би ще успея да я превърна в научно откритие във физическия свят.
	— Понякога мога да променя сънищата на хората — рече Хенри.
	Лин се завъртя.
	— Така ли? Как? По какъв начин?
	— Не се пали толкова. Не мога да променям самия сън. Мога само да предложа на сънуващия да го промени.
	— О! Това ли е всичко? — Лин отново бръкна с пръсти във фонтана, усмихна се, когато златната рибка клъвна пръстите й.
	— Наранен съм — провлачено рече Хенри. — Може да е полезно обаче. Ако ми се стори, че човекът сънува лош сън, мога да му помогна да се отърве от него. Казвам му нещо от сорта: „Защо не сънуваш нещо по-приятно, кутренца или изпълнени с горещ въздух балони, или мъжки цилиндри…“
	— Мъжки цилиндри ли? Никой не иска да сънува такова нещо.
	— Откъде знаеш? Може би те са официален сън — усмихваше се Хенри. — Както и да е, аз предлагам, а понякога това е достатъчно, за да излезе човекът от кошмара. — Той подхвана нова мелодия на пианото. — Изплаши ли се, когато за пръв път влезе в сънищата?
	— Малко. Не знаех какво става с мен. Помислих си, че може би съм умряла и се събуждам в следващия живот.
	— А после си съжалила, че не си носила цилиндър.
	Лин пренебрегна шегата на Хенри.
	— Ами при теб как беше първия път?
	— Помислих, че полудявам. Точно като майка ми.
	— Майка ти луда ли е?
	Хенри сви рамене.
	— О, искаш да ми кажеш, че не е съвършено нормално майките да прекарват цял ден в семейната гробница, унесени в разговори със светците? Не знаете ли, госпожице Чан? Семейство Дюбоа е много изтъкнато!
	— Винаги ли е била луда?
	— Не. Понякога е просто навъсена.
	— Не е забавно.
	— Напротив, забавно е. Ужасно, ужасно забавно — каза Хенри. Свикнал беше да бърбори така пред преситената театрална публика, която обичаше леките неща и забавлението. Зрителите не понасяха да се преструват, че ги интересува нещо сериозно. През годините Хенри беше станал много добър в тази игра. — Родителите ми? — говореше той, седнал на пианото. — Трагична, трагична история. Били са циркови артисти, изядени от собствените им тигри, след като изнесли представлението „Повалете човека“. Клетите мама и татко, отишли са си с рев, оригване и едва в средата на припева.
	Но осъзна колко глупаво е да се преструва пред Лин в един сън, където всичко, което човек крие в себе си, би могло изведнъж да излезе наяве без предупреждение. Да прикриваш емоциите си, лепвайки си фалшива щастлива физиономия, беше изтощително.
	Пръстите на Хенри не спираха, изпробваха различни акорди.
	— Майка ми се опита да се самоубие. Изпратила прислужниците в града, намерила бръснача на баща ми, вмъкнала се в банята и си прерязала китките. Но забравила, че аз съм си у дома. Намерих я. Всичко беше в кръв. Подхлъзнах се и паднах в нея.
	— Какъв ужас — възкликна потресената Лин, когато се посъвзе.
	— Ужасно беше. Харесвах онези панталони.
	— Баща ти сигурно е бил благодарен, че си я открил.
	Хенри се навъси.
	— Баща ми никога не използва името ми и думата благодарен в едно и също изречение — Погледна към Лин, готов за нова заядлива забележка. Тя го гледаше. Наистина го гледаше. Погледът й го смути. — Втора глава ми изникна в този сън, нали? Бъди честна. Мога да го понеса.
	— Семейството ти си има собствена гробница? Сигурно сте тъпкани с пари — рече Лин.
	Хенри се засмя.
	— О, да, скъпа. Ние наистина сме тъпкани с пари. — Подхвана джазова мелодия. — Имаме си семейна крипта! Изписана с безсмислици на латински! Поколения буржоа Дюбоа, наредени като угощение за червеите!
	Лин си позволи да се усмихне, после отново стана сериозна.
	— Поколения. Семейството ти е тук от много време. Моите родители са се борили да дойдат тук. Никога не съм срещала дори дядовците и бабите си. Как намери смелост да напуснеш дома си?
	Хенри считаше себе си за страхливец, задето е избягал. Странно му беше да чуе, че Лин нарича това смелост.
	— Баща ми се разгневи заради приятелството ми с Луис.
	— Защо?
	— Мислеше го за… — Хенри затърси правилната дума. — Нездраво. — Усети как Лин се готви да зададе следващ въпрос, на който все още не беше готов да отговори, затова побърза. — И не одобряваше музиката ми. Забрани да следвам страстта си. Старецът искаше от мен да стана адвокат. Можеш ли да си ме представиш като адвокат?
	— Щеше да си ужасен адвокат. Пълна катастрофа.
	Хенри се засмя.
	— Благодаря ти за доверието, което храниш към мен.
	— Катастрофа — повтори Лин.
	— Точно така, вече го изяснихме пределно ясно, според мен. Както и да е, когато реши да ме изпрати във военно училище, аз си събрах багажа и си тръгнах. Предполагам, че ме имаш за неблагодарен син.
	— Не. — Лин обмисляше доводите му. — Аз обаче никога не бих напуснала родителите си.
	Хенри се опита да си представи синовния дълг, който изпитваше Лин. И почувства само едно — родителите си като товар, който трябваше да издържи. Когато хората говореха за „семейството“ като нещо специално, място, на което принадлежиш, у Хенри припламваше спотаен гняв, мисълта, че е бил измамен в тази насъщна утеха. И вместо истинското си семейство, той си беше създал семейство с Тета, със своите приятели от заведенията и зад кулисите на „Фолис“. Представяше си, че когато един ден чуе новината, че родителите му са си отишли, ще усети само неясно чувство за загуба. Как можеше човек да скърби за нещо, което никога не е имал?
	— Е — каза тъжно той, — сигурно е прекрасно да си толкова обичан.
	— Да, предполагам, че е така — рече Лин и остави темата. За своя изненада осъзна, че й харесва да разговаря с Хенри, особено за сънищата. Той разправяше твърде много шеги за вкуса й. Но беше приветлив и спокоен, като бавен поток, който я носеше.
	За миг помисли дали да не каже на Хенри за своя план да потърси тази нощ Джордж. Но реши, че е най-добре да не го споделя; това беше нейна мисия, не негова.
	— Попита ме дали съм била изплашена първия път, когато бродих из сън. Онова, от което най-много ме е страх, е да не мога да го правя — тихо призна Лин. — Тук съм напълно свободна. Мога да съм себе си. Мога да направя всичко.
	Хенри кимна.
	— Знам за какво говориш. Когато съм тук, ако някой има лош сън, мога да му помогна само с дума да сънува нещо по-добро. В света на будните дори не мога да издам песните си!
	— Сигурен ли си, че полагаш достатъчно усилия?
	Хенри изви вежди.
	— Ти май си най-грубата личност, която съм срещал. А аз работя в шоубизнеса, това трябва да ти говори нещо.
	— Хубаво. Аз ще преценя. Изпей ми някоя песен — предложи Лин.
	— Помогнете ми небеса. — Хенри въздъхна. Изсвири една от песните си от представленията, кратка песничка, на която доста от танцьорките обичаха да танцуват след представленията.
	— Е? Хареса ли ти? — попита той.
	Лин сви рамене.
	— Бива я. Звучи като всяка друга.
	— Ох — рече Хенри.
	— Ти попита.
	— И май ще използват моя песен в представление на „Фолис“.
	— Тогава защо те е грижа какво мисля аз? — попита Лин.
	— Защото… — подхвана Хенри. Не беше заради Лин, в песента имаше нещо, което не го удовлетворяваше, но вече не можеше да каже какво е. От толкова време се опитваше да накара другите хора да харесат музиката му, че беше изгубил вътрешния си компас.
	— Ето една за теб. Току-що я написах. — Хенри подхвана жив рагтайм ритъм. — Прищя ми се страшно с госпожица Чан да се поразходя…
	— Ужасно.
	— Каааакто преди из долчинкатааа, в десет и половина…
	— Банална и ужасна.
	— Ще се видим пак! Ако искаш! Госпожице! Чан! Скъъъпа!
	За миг светлинките заблещукаха диво. Отнякъде се понесе странен, гъргорещ, пронизителен вой, като далечно свирене на цикади. Хенри скочи от пианото.
	— Казах ти, че тази песен е лоша — сърцето на Лин биеше неудържимо.
	Но после светлината от влака освети тунела, а щом влакът спря, освети и гарата. Вратите се отвориха и Хенри и Лин бързо се качиха.


>>	Можем да направим всичко красиво

	Уей Мей ги чакаше в гората. Като видя Лин, тя се усмихна.
	— Върна се! Знаех си, че ще се върнеш!
	— Уей Мей, това е Хенри, другият бродник сред сънищата, за когото ти разказвах. — Лин кимна към Хенри. — Хенри, това е Уей Мей.
	Хенри се поклони учтиво.
	— Радвам се да се запозная с вас, госпожице Уей Мей.
	— Много е красив, Лин. От него ще излезе прекрасен съпруг — прошепна Уей Мей, така че да се чуе ясно. Лицето на Лин стана алено.
	Хенри се прокашля и каза с официален поклон:
	— Е, дами, ако бъдете така любезни да ме извините, отивам да се срещна с един приятел. Пожелавам ви сладки сънища.
	Обърна се и тръгна по пътеката, изчезна в мъглата.
	— Имам изненада за теб — обяви Уей Мей.
	— Мразя изненадите — рече Лин.
	— Тази ще ти хареса.
	— Хората винаги така говорят.
	— Ела, сестрице. — Лин се скова, когато Уей Мей я улови за ръка, точно като ученичките, които често минаваха покрай витрината на „Чайната“, говореха си и се смееха. Лин никога не се беше държала като тези момичета, нито се кикотеше, нито беше гальовна. „Не обичаш много да те гушкат, дъще, нали?“ казваше майка й с изнурена усмивка, а Лин не можеше да се отърси от усещането, че предава майка си, защото е дъщеря, която се радва на атоми, на молекули и идеи, вместо на прегръдки и панделки за коса. Майка й вероятно щеше да хареса много Уей Мей.
	Устата на Уей Мей не спря по време на цялата разходка.
	— … а ти можеш да си Мю Гуин, който разрушава Съюза на Небесната порта. Аз ще съм красивата, обичана Диан Хонгиу, съвършената съпруга на Хан Шизхонг, генерала. Тя помогнала да бъде победена една армия срещу джурчените* и била погребана с най-големи почести, подходящо погребение, подхождащо на благородната дама Янг…
	[* Джурчените са тунгуски народ, живял в Манджурия (днес част от Русия и Китай) през X–XVII век, по-късно ги наричат манджури. — Б.пр.]
	Всички истории на Уей Мей бяха романтични. О, значи ти си една от онези, помисли си Лин, момичетата, които гледат на света през сърцата си, през цветя и благородна саможертва. Уей Мей водеше Лин навътре в гората и докато бърбореше за опера, Лин забеляза, че пейзажът беше още по-жив, отколкото предишната вечер. Грубите наброски на дърветата изглеждаха изпълнени с богати подробности. Лин прекара длан по набраздената кора, не можеше да се сдържи да не я докосва отново и отново с усмивка. Вейчица с борови иглички се надвеси приканващо от един клон. Лин я подръпна и орони шепа иглички. Поднесе ги към носа си, вдиша, после огледа пръстите си. Няма смола, няма мирис, забеляза тя.
	— Почти стигнахме! — изчурулика Уей Мей. — Затвори очи, войниче — настоя Уей Мей и Лин я послуша. — Сега. Отвори ги.
	Лин ахна. Златиста светлина струеше през пролуките между редицата от сиви дървета. Тук и там, изменените розови цветове разцъфтяваха. Гъби с червени шапки надаваха дебелите си глави над накъсани туфички трева, които се спускаха към зелена поляна, изобилстваща от пъстри цветя. В далечината неравномерен низ от морави планини, изпъстрени с розови щрихи, се издигаше над старомодно село с китайски домове, чиито остри, покрити с плочи покриви се извиваха в усмивки. Толкова шарено беше! Лин не беше виждала по-красива гледка в сън — по-красиво дори от подземната гара.
	— Къде сме? Чий е този сън? — попита Лин.
	— Принадлежи само на нас — отговори Уей Мей. — Това е нашият личен свят на сънищата. Нашето царство.
	— Но трябва да идва отнякъде.
	— Да — усмихна се момичето и потупа челото си. — Оттук. Аз го създадох. Както направих и с чехлите.
	— Всичко това? — попита Лин.
	Уей Мей кимна.
	Лин не би могла да си представи колко време и енергия й е отнело. Не ставаше дума просто за преобразяване. Ставаше дума за сътворение.
	— Има нещо магично в това място. Можем да направим нови сънища. Можем да направим всичко много красиво. — Уей Мей прехапа устни. — Не ти ли се иска да научиш как?
	— Покажи ми — каза Лин. — Покажи ми всичко.
	Уей Мей отиде до едно хилаво, недооформено дърво на върха на хълма.
	— Тук. Като това. Гледай.
	Тя прекара пръсти през тъничките листа, държеше ги здраво. Затвори очи, съсредоточи се. Кората зашава като стопен восък, а след това, със силно стенание, дънерът прорасна няколко стъпки. Мощни клони се протегнаха във всяка посока, покриха се с розовобели цветчета.
	Уей Мей се отдръпна, останала без дъх.
	— Ето това е. — Тя избърса чело с ръка.
	Цветчета от кучешки дрян долетяха към момичетата. Едно падна в косата на Лин. Тя го взе, разтри кадифените му листчета между палеца и показалеца си, усети нещо първично в сърцевината му, някаква силна електрическа връзка с всички живи създания. Ако беше истински учен, щеше да изкрещи „Аха!“ или „Еврика!“, дори „По дяволите!“. Но Лин нямаше думи, с които би могла да предаде магията на мига.
	— Сега е твой ред. — Уей Мей изкриви уста на една страна замислена. — За нашата опера ще ни трябват места, на които да седим. Опитай се да промениш онзи камък в стол.
	Тя сякаш молеше Лин да улови луната и да я постави под стъкло.
	— Но как?
	— За начало постави ръцете си на камъка.
	Лин направи, както й каза Уей Мей. Камъкът беше студен и безжизнен, като глина, която чака ръцете на скулптора.
	— Мисли само за стола, не за камъка. Виж го в ума си. Като в сън. Виждаш ли го?
	— Да — рече Лин.
	— Как изглежда?
	— Червенозлатист трон, достоен за кралица.
	— Нямам търпение да седна на него — развълнува се Уей Мей. — Сега виж стола и се съсредоточи.
	Лин прикова мислите си върху стола, но колкото повече усилия полагаше, толкова столът й се изплъзваше. Промяна, помисли си тя, и Преобразяване, и Стол. Ала камъкът си оставаше камък. Най-накрая Лин падна по гръб в тревата, изтощена и гневна.
	— Не мога.
	— Напротив, можеш.
	— Не мога!
	Тя се изправи и тръгна през гората.
	Зад нея, със стоманена решимост, прозвуча гласът на Уей Мей.
	— Войниче, можеш да го направиш. Вярвам, че можеш.
	— Само защото вярваш, че нещо може да се промени, не означава, че то ще се промени — отсече Лин, засрамена от изблика си, но безпомощна да го възпре.
	Уей Мей дойде при нея, подаде й едно изгризано от пеперуда глухарче.
	— Дръж. Опитай с нещо по-малко. Превърни го в скакалец.
	Лин погледна от глухарчето към великолепния разцъфнал кучешки дрян, който Уей Мей беше успяла да създаде.
	— Безнадеждно е — измрънка тя, но все пак взе глухарчето.
	— Съсредоточи се. Твърде напрегната си! Искаш твърде много контрол.
	— Не е вярно!
	— И прекаляваш с усилието. Позволи му да стане нещо друго. Позволи на ки да премине през теб като дъх. Представи си как глухарчето се променя отвътре.
	— Атоми… — измърмори Лин.
	Тя пое дълбоко въздух и издиша. Направи го още два пъти, а на третия път усети леко потрепване във върха на пръстите си, което ставаше все по-силно, трептящ поток, който течеше през ръката й, по врата й, нагоре чак до върха на главата й. Изплашена, Лин изпусна глухарчето. Но пред погледа й глухарчето затрептя между две състояния, тревичка и насекомо, преди да се върне обратно към вида си на глухарче.
	— Почти успях — удиви се Лин. — Започна да се променя.
	Уей Мей се засмя.
	— Видя ли? Тук сме като Пангу*, създаваме небесата и земята и дори е още по-хубаво, защото можем да ги направим, каквито искаме да бъдат. С всяка изминала нощ, в която идвам тук, силите ми нарастват. Ако дойдеш утре и продължиш да се връщаш като мен, тогава и твоите сили ще нараснат.
	[* Според китайската митология Пангу, който се родил в хаоса от небето и земята, постепенно успял да ги раздели, като се преобразявал по девет пъти на ден, и така създал света. — Б.пр.]
	— Можеш ли да донесеш някакви истински предмети на това място? — попита Лин възхитена. — Можеш ли да вземеш нещо от този свят на сънищата? Да ти е привлякло вниманието нещо любопитно, докато се случва преобразяването — промяна на мириса или на температурата? Правила ли си експерименти?
	— Не стига ли, че този свят съществува? Че тук можем да сме всичко, което не можем да бъдем, когато се събудим? — попита Уей Мей.
	— Не. Искам да знам как работи.
	— Аз искам само да съм щастлива — рече Уей Мей.
	Три бързи просветвания прорязаха небето. Нова, по-малка искра прехвърча между върховете на дърветата и отне цвета на листата. Лин чу онзи предизвикващ тръпки по кожата вой, който я беше изплашил на гарата. Воят се превърна в страховит рев, после спря.
	— Какво беше това? — попита тя.
	— Сигурно птици? — предположи Уей Мей.
	— Надали е от птици. Хайде. Искам да видя откъде дойде.
	— Почакай! Къде отиваш, войниче? — провикна се Уей Мей и хукна след Лин, докато тя тичаше през гората, за да намери източника на светлината и воя.
	На входа на тунела Лин спря. В тъмната бездна проблясваха искри от статично електричество.
	— Оттам идва.
	Тя направи стъпка към тунела. Уей Мей я улови за ръката. Очите й бяха широко отворени.
	— Не бива да влизаш там.
	— И защо?
	— Тази част от съня не е безопасна.
	— Какво говориш? Как не е безопасна? — не разбра Лин.
	— Не го ли усещаш? — Уей Мей отстъпи разтреперана. — Призраци.
	— Говорила съм с купища призраци по време на броденията си. Изобщо не са страшни.
	— Грешиш. — Уей Мей насочи пръсти към тунела, сякаш нещо привличаше ръката й. — Понякога мога да усетя призрака там. Тя… плаче.
	— Защо?
	— Неизпълнено обещание. Много лоша смърт — прошепна Уей Мей с все така приковани към мрака очи. Потрепери и се извърна, обгърнала се с ръце. — Това злокобно място ме плаши. Ако не я притесняваме и тя няма да ни притеснява.
	— Ами ако мога да помогна?
	Уей Мей бурно заклати глава.
	— Трябва да стоиш надалеч от това място. Обещай ми, войниче. Обещай ми да не го доближаваш. Трябва да предупредиш и Хенри.
	Последна искра светлина просветна и угасна в полета си, после тунелът утихна. Уей Мей подръпна внимателно ръкава на Лин, дърпаше я встрани.
	— Хайде, войниче. Да оставим призраците на спокойствие.
	Щом се върнаха на пътеката, която минаваше през гората, Уей Мей изглежда се отърси от обзелия я страх и си възвърна своето бъбриво аз. У Лин обаче тревогата си остана.
	— Уей Мей… — подхвана тя. — Чувала ли си на кораба да се говори за сънната болест в Чайнатаун?
	Уей Мей се намръщи.
	— Не. Сериозна ли е?
	Лин кимна.
	— Хората заспиват и не могат да се събудят. Умират от тази болест. — Тя пое дълбоко въздух. — Приятелят ми Джордж Хуанг се разболя от нея. Сестра му ме помоли да взема медала, който спечели на състезание по бягане, с надеждата, че ще успея да го открия тази вечер в света на сънищата.
	— Мислиш ли, че е добре да го направиш, щом е болен?
	— Трябва да опитам. За нещастие нямах никакъв късмет. Каквито и сънища да сънува, не мога да вляза в тях. Да си бродила напоследък из сънища, които да са те навели на мисълта, че човекът, който ги сънува, е болен?
	— Не. Всичките ми сънища са били хубави. Но ще се моля за твоя приятел Джордж Хуанг. — Уей Мей стрелна някак стеснително Лин с очи. — Ние двете с теб също се сприятелихме, нали?
	Лин не беше сигурна дали отношението с човек, когото срещаш само в сънищата е истинско приятелство. Но Уей Мей пътуваше към Ню Йорк и тя за миг си представи колко забавно ще бъде да се разходят двете покрай Лий Фан и Грейси, изпълнена със съзнанието, че споделят невероятна, само тяхна си тайна, нещо, което надминаваше ограниченото въображение на Грейси и Лий Фан.
	— Да — отговори Лин. — Предполагам, че сме такива.
	Уей Мей се усмихна.
	— Така се радвам! Какво ти се иска да направиш сега, приятелко?
	Лин погледна към невъобразимите, искрящи улици на селото, мъгливата гора и моравите планини над него. Всичко чакаше тя да го изследва, да го опознае, сякаш нямаше граници. За миг й се прииска да е свободна.
	— Нека потичаме — рече тя.


	На пътеката Хенри долови уханието на гардения и дим от дърва. Чу лая на Джаспър и това стигаше, за да го накара да измине бегом остатъка от пътя. Късчета златиста лятна светлина се процеждаха през бялата плът на облаците над залива и блестяха над Луис, който му махаше от предната веранда, подпрял въдицата на едно рамо и с Джаспър в краката.
	— Хенри! — Засмя се той. — Бързай! Кълве!
	Старата синя речна лодка се поклащаше във водата. Друга въдица стоеше подпряна на нея, заедно с очукана метална кофа със забързано за нея дебело въже вместо дръжка. Хенри се настани на едната страна, Луис седна от другата и загребаха по реката. Когато стигнаха до едно сенчесто място, двамата хвърлиха въдиците си и зачакаха.
	— Също като преди — отбеляза Хенри.
	Течението поклащаше леко речната лодка, докато Хенри разказваше на Луис как е срещнал Тета и за живота им в „Бенингтън“ и „Фолис“ на Зигфелд, за песните, които пишеше и се опитваше да издаде, за нощните клубове и веселбите.
	— Сигурно си намерил някой хубав нюйоркчанин вече — рече Луис, без да откъсва очи от въдицата.
	Хенри беше срещал и други момчета, разбира се. Но никое не беше като Луис.
	— Луис, искам да те видя — каза той. — Ела в Ню Йорк. Страшно ще ти хареса. Ще те заведа във „Фолис“, в Харлем и джаз клубовете. Виж, Луис, има места за хора като нас. Места, където можем да сме заедно, където можем да се държим за ръце, да танцуваме и да се целуваме, без да се крием. Не е като Луизиана.
	— Винаги ми се е искало да видя големия град. Наистина ли има алигатори в каналите?
	— Няма — засмя се Хенри. — Но по купоните богаташите носят чанти от кожа на алигатори.
	— Виж, това вече ми се иска да го видя.
	Усмивката на Хенри беше краткотрайна.
	— А къде да изпратя билета за влака? Щом писмата ми не стигат до теб в „При Селест“, тогава няма гаранция, че можем да се доверим на някого да ти го предаде.
	Луис потри брадичка замислен.
	— Имам братовчед — Джони Бабино — работи в пощенската станция на площад Лафайет. Можеш да го изпратиш на него, той ще се погрижи.
	— Утре най-напред ще купя билета! — очите на Хенри плувнаха в сълзи. — През цялото време се страхувах, че повече няма да те видя.
	— Сега май трябва да си намериш друго, за което да се страхуваш — пошегува се Луис.
	Повече от всичко Хенри искаше да го прегърне. Две години бяха много време. Не можеше повече и минута да понася раздялата. Посегна към ръката на Луис и този път не ги разделяше никаква преграда. Пръстите на Луис, които от толкова време не беше чувствал, бяха все още мокри и студени от реката. Хенри с усилие овладя надигналата се в гърлото му мъка и прокара пръсти по страните и носа на Луис, пръстите му замряха над пълните му устни.
	— Целуни ме, шер — прошепна Луис.
	Хенри се приведе и го целуна. Устните на Луис бяха топли и нежни. Хенри си беше казвал: Това не е истинско. Само сън е. Но сега престана да си го повтаря. Изживяваше го като истинско. И ако сънищата можеха да са такива, тогава не беше сигурен, че иска да се събуди. Целуна отново Луис, този път по-напористо, и небето се озари от странна мълния. Върховете на дърветата леко се разрошиха, слънцето трепна като лампа при късо съединение.
	— Какво стана? — попита той и се отдръпна.
	— Не знам. Ти си човекът със сънищата — каза Луис. Но след това го придърпа на дъното на лодката, двамата легнаха прегърнати, унесени в задоволство от слънцето, бриза и лекото вълнение на реката.
	— Не искам повече да те напускам, Луис — рече Хенри.
	Когато разходката из сънищата наближи края си, той едва се насили да се отдели от Луис.
	— Ще идвам всяка нощ, докато не пристигнеш в Ню Йорк — обеща.
	Джаспър радостно излая и дойде при Хенри, развяваше опашка като мухобойка и мушна нос в ръката му. Хенри потри провисналите уши на кучето, радваше се на познатата им мекота. Олигавеният език на Джаспър облиза бузата му.
	— Всички искат да те целунат — засмя се Луис, а гърлото на Хенри отново се сви. Все едно Луис мечтаеше да постъпи като кучето си.
	Хрътката се отдалечи напред, душеше и вървеше по пътеката край една стена, покрита с разцъфтели грамофончета. Наостри уши, започна да вие и да лае към моравите пъпки.
	— Джаспър! Ела, момче! Махни се оттам — рязко извика Луис.
	— Какво има? — попита Хенри.
	— Не искам да ходи при онези цветя. Не ги харесвам.
	Хенри си помисли, че Луис вероятно се шегува, но един поглед към лицето му беше достатъчен, за да разбере, че не е така.
	— Това са само цветя — рече той.
	— Джаспър, хайде, момче! — Луис подсвирна и кучето дойде бегом. Той коленичи и зарови лице в козината му. — Браво.
	— Добре ли си? — попита Хенри.
	Луис замени намръщването си с усмивка.
	— Свеж като утрин. Целуни ме още веднъж заради любовта. А и три целувки означават, че ще се видим отново.
	Хенри го целуна толкова пъти, че им изгуби броя.


	Лин простена от болка и изтощение в леглото си. Клепачите й трепкаха достатъчно дълго, за да усети ужасната болка в костите си. Пъхна ръка под възглавницата, пръстите й докосваха студения ръб на медала на Джордж, докато се отпускаше в дълбок сън.
	Лин стоеше в Кълъмбъс парк. Облаци се кълбяха над главата й в очакване на буря.
	Шумът от ударите на сърцето й, натрапчиви като от барабан, бучеше в ушите й.
	На всяко стълбище или дърво виждаше една и съща бележка: В НЕИЗВЕСТНОСТ, В НЕИЗВЕСТНОСТ, В НЕИЗВЕСТНОСТ.
	Джордж Хуанг пулсираше в мрака, призрачен сърдечен пулс. Бледата му кожа носеше белези от прорези като счупен порцеланов съд, който е бил слепен, костите му личаха като на рентгенова снимка. Той протегна ръце и сцената се промени напред и назад, сякаш границите й бяха карти, които се отдръпваха ли, отдръпваха, бързо през стереоскопа. В едната минута се намираха на познатата пътека, с дърветата и павилиона в парка, на следващата: парка го нямаше, на негово място се издигаха зловещи палатки, навеси и гниещи заслони, мръсни улици, изпълнени с боклук.
	Сънят се промени. Сега Лин се озова в парка пред Кметството. Джордж се рееше точно над една метална врата зад фонтана. Сочеше към сградите зад нея. Лин се обърна към него и той падна като дъжд през прътите на решетката. Тя пропълзя към решетката, за да го види, и решетката отстъпи, повлече я надолу, надолу към мрака.
	Намираше се във вътрешността на жп-гарата. Старата табелка си висеше на мястото — ПНЕВМАТИЧНА ТРАНСПОРТНА КОМПАНИЯ НА БИЙЧ — но нищо не минаваше през стените, упадъкът ги беше завладял, поглъщаше лакомо красотата на съня. Срещу кадифения мрак на тунела трептеше светлина като шепа фойерверки, запалени на китайската Нова година, и през кратките им просветвания Лин зърна бледи сенки на някакви форми. Очи. Зейнали гладно усти. Остри зъби. Носеше се зловещо жужене, като от насекоми, което се засилваше.
	Сиянието около Джордж стана треперливо, напомняше угасваща коледна светлинка. Движеше устни, като че се мъчеше да каже нещо. Изглежда, това му струваше огромно усилие. Всеки път, когато се опитваше, по тялото му се появяваха нови рани. Зад него мракът запращя и запълзя с повредено лъчение, а мръсната дупка се изпълни с животински писъци и ревове, с откъслеци от думи, вълна от мощен рев и още някакъв ужасяващ звук се понесе и разля.
	Краката на Лин потрепериха от ужас. Не можеше да помръдне. В пулсиращата светлина се появи жена с воал, от роклята й капеше кръв, докато вървеше. Идваше зад Джордж и Лин искаше да го предупреди за създанията в мрака и жената, но от страх не успя да издаде и звук. Джордж Хуанг се държеше, въпреки че раните се множаха, разпростираха се по гърдите и врата му, прогаряха кожата му на места до кост. Бореше се с болката.
	И точно преди наближаващата гладна вълна да го достигне, той най-накрая изрече думите: „Лин Чан. Събуди се. Веднага.“ Лин се събуди в леглото си. Отчаяно поемаше въздух. От другата страна на прозореца й зимната луна беше пълна и ярка. Единственият звук, който чуваше сега, беше от собствения й пулс. Биеше неудържимо в главата й. Нямаше страшно. Всичко беше само лош сън.
	Едва когато се облегна на възглавницата, Лин осъзна, че стиска медала на Джордж.


>	Ден десети

>>	Внимавай, внимавай

	Имаше места само за правостоящи, пълният автобус се носеше по 5-о авеню през капаците на шахтите, от които се издигаше пара, и заобикаляше увитите срещу мразовития зимен вятър нюйоркчани. Но Хенри беше радостен. Улови се за халката и си заподсвирква „Ривиер Руж“ за забавление на двете момичета, които се закикотиха на седалката под него, и за яд на шофьора, който лавна, че трябва да избира дали да си подсвирква, или да върви пеша, както си реши.
	— Мога и да я тананикам, ако предпочитате — весело отговори момчето.
	— Вън! — шофьорът спря автобуса на десет пресечки от мястото, закъдето пътуваше Хенри.
	— Когато стана известен, ще се каете — рече Хенри. Помаха към все още кикотещите се момичета на прозореца и продължи.
	Нищо не можеше да съсипе хубавото му настроение, дори дългото чакане пред гишето за билети на Гранд Сентръл Търминал. Докато наблюдаваше суетенето и блъскането около себе си, Хенри се опита да си представи изражението на Луис, когато за пръв път застане до осветената топка на часовника на Гранд Сентръл, заобиколен от повече хора, отколкото беше виждал на речните лодки. Луис най-накрая пристигаше в Ню Йорк. Можеха да са заедно. Тази мисъл развесели Хенри още повече, докато се приближаваше към прозорчето на продавача на билети.
	— Един билет от Ню Орлиънс, Луизиана, до Гранд Сентръл — каза Хенри.
	— За бързия влак ли — попита продавачът на билети.
	— Експресът любовта ми бързо ще докара, любовта си вече няма да чакам, той, тя ще се върне — тихо запя Хенри, като си измисляше думите на момента.
	— Искаш билет или импресарио, хлапе?
	Хенри подаде събраните омачкани банкноти, които беше взел от кутията — фонд за пиано на Тета. Тя щеше много да се разстрои, когато откриеше, че е бъркал в него. Но Хенри беше обещал билет на Луис, а пък и Тета искаше той да е щастлив. Щеше да го разбере. Фондът за пиано можеше да бъде възстановен за няколко месеца и всичко да бъде забравено.
	— Билетът отиване и връщане ли да бъде? — попита продавачът на билети.
	Хенри се усмихна.
	— Не, ако извадя късмет.
	В пощенската станция той постави в плик билета, писмото и своя снимка в най-хубавия си костюм, уловен под ръка с Тета пред Ню Амстердам Тиътър. Стомахът му се присви, когато пощенският служител постави клеймото Пар авион* на предната част на плика и така подпечата с мастило надеждата на Хенри. Нямаше търпение да дойде вечерта, когато отново щеше да види Луис и да му каже добрата новина.
	[* От фр. „Par avion“, „въздушна поща“. — Б.пр.]
	Без да спира да си подсвирква „Ривиер Руж“, Хенри се запъти към дома, от векове не беше изпитвал такова щастие. Оставаха му няколко часа преди пресконференцията на Тета и изненадата, която двамата бяха приготвили. Но докато вървеше през фоайето на „Бенингтън“, насреща му се зададе Аделайд Проктър, извика някак тревожно името му и стомахът му се сви.
	— Добър ден, госпожице Проктър — поздрави Хенри и натисна бутона на асансьора. — Моля да ме извините. Опасявам се, че малко бързам…
	— О, но господин Дюбоа. Сънувах ви в такива ужасни сънища.
	— Наистина съжалявам да го чуя, госпожице Проктър. Както виждате, аз съм в прекрасно състояние.
	— Не. Не, не ви вярвам, младежо. Не чувате ли плача? О, внимавайте, господин Дюбоа!
	— Аделайд! — извика от другия край на фоайето госпожица Лилиан. — Ще закъснеем!
	Асансьорът пристигна и Хенри скочи в него, нетърпелив да се измъкне.
	— Моля ви, не се притеснявайте за мен, госпожице Проктър. Приятен ден ви пожелавам! — мислите му вече бяха при неговата музика, Луис и мечтите, че всичко ще бъде наред.
	— Ади! — нетърпеливо извика пак госпожица Лилиан.
	Но Аделайд Проктър продължаваше да стои във фоайето с изплашен вид. Когато вратите на асансьора се затвориха, тя отново подвикна:
	— Господин Дюбоа: „Антъни Ориндж Крос“. Внимавайте, внимавайте, площад „Парадайз“.
	По тила на Хенри преминаха тръпки, докато асансьорът го носеше нагоре.


	Хенри слезе от асансьора смутен. Откъде Аделайд Проктър знаеше за площад „Парадайз“ и „Антъни Ориндж Крос“? Не си спомняше да е бродил из нейните сънища, нито да я е виждал в своите. Когато имаше повече време, щеше да я спре и да я поразпита.
	Той се протегна, усещаше мускулите си сковани. Понаболяваха го, сякаш цяла нощ е правил упражнения. Предположи, че в известен смисъл е правил точно това. Двамата с Луис не бяха ли ходили на риболов? Но днес се чувстваше странно в тялото си. Всъщност беше изтощен. Скоро след това вече лежеше проснат в любимия си стол, клепачите му се затвориха и той се унесе в сън.
	Сънят започна в дома му в Ню Орлиънс. Бащата на Хенри седеше на дълга маса. Носеше напудрена перука като пуритански съдия.
	— Никога повече няма да видиш това момче — отсече баща му.
	Хенри се обърна и хукна през гробищата, земята беше застлана с грамофончета. Шуплестите статуи на светци на майка му мърдаха каменните си устни в унисон:
	— Изобщо не биваше да постъпват така.
	Грамофончетата се покатериха по краката на Хенри, лианите се убиха гъсто около мускулите му.
	— Пуснете ме! — изкрещя той.
	Изведнъж се озова в мръсно помещение, изпълнено с дим от опиум, където полуоблечени мъже лежаха с проститутки със стъклен поглед. Хенри чу дрънчащото потракване на старата музикална кутия. Той последва звука зад ъгъла и видя жената с воала да седи на сламеник, въртеше ръчката и тихо плачеше. Беше дребна, фина и млада, не по-голяма от Хенри. Усети, че е разгневена, и му се прииска да я изведе от това ужасно място. Приближи се.
	— Госпожице — предположи Хенри, — защо не сънувате различен сън? Някой щастлив сън?
	Жената престана да плаче. През мрежата очите й бяха тъмни и безмилостни.
	— Всичките ми мечти са погубени — изръмжа тя. — Ти ги уби!
	Бърза като змия, тя заби ножа си в гърдите му.
	Хенри се събуди сепнат, дишаше тежко, едната му ръка лежеше върху сърцето.
	— Добре съм. Всичко е супер — въздъхна дълбоко. Погледна към часовника си, видя, че е почти три, и извика:
	— Ужас! — грабна нотите си и палтото, пътьом издърпа тирантите си. — Тета ще ме убие!


>>	Рекламен цирк

	Тета вървеше напред-назад зад кулисите, когато Хенри влетя в театъра с такава скорост, че насмалко да се препъне.
	— Съжалявам, съжалявам! — целуна я той по бузата.
	Тъмните очи на Тета заискриха.
	— Поокъсня, нали, Хен?
	— Но успях — рече той. — Изглеждаш като милион долара.
	— Добре, а дали приличам на руска аристократка?
	— За такава бих те взел.
	— Само да можех да убедя всички останали, че съм такава.
	— Всичко ще е прекрасно, Тета. Винаги си страхотна.
	Тета дръпна завесата, погледна към събраните представители на пресата и фотографа, който нагласяваше фотоапарата си на пътеката, скришом огледа как Хърбърт Алън се ръкуваше сърдечно с репортерите:
	— Да, написал съм страхотна нова песен за госпожица Найт, ще я изпее днес…
	Хенри надникна над рамото на Тета и се навъси.
	— Тоя бездарен кучи син. Не трябва ли да е някъде навън и да си шие нов грозен костюм?
	— Няма да се зарадва на онова, което правим.
	— Ха. Изведнъж живнах! — пошегува се Хенри, но Тета си остана все така притеснена. Той я улови за ръка. — Не се тормози. Ние вървим по пътя си.
	— Сигурен ли си?
	— Сигурен. Хайде. Да идем и да поразвеселим пресата — рече с уж руски акцент.
	Веждите на Тета литнаха нагоре.
	— Добре е, че ти не се опитваш да се представиш за руски аристократ.
	— Както казваме в моя край, наранен съм.
	Тета стисна ръцете му за късмет.
	— Да вървим да се резилим.
	Репортерите притихнаха, щом тя се появи на сцената с вид на звезда до мозъка на костите си с взетото назаем палто от чинчила и дълъг, вързан на възел перлен наниз, който се полюшваше върху зелената й копринена рокля при всяка бавна стъпка към светлините.
	— Да му се не види — измърмори омаян един от мъжете.
	Флоренц Зигфелд засия.
	— Господа, нека ви представя най-новата звезда на „Фолис“ на Зигфелд, госпожица Тета Найт! — обяви той, улови ръката й и й помогна да слезе по стъпалата към първата редица.
	— Съжалявам, че закъснях. Трябваше да почакам, докато чорапите ми изсъхнат — измърка Тета и хвърли поглед към Хенри.
	Не се притеснявай, изрекоха беззвучно устните му от мястото на пианото.
	Един от репортерите бутна шапката си назад.
	— Госпожице Найт?
	— Това е името ми — рече Тета и дори това беше лъжа.
	— Какво си спомняте от живота си в Русия?
	— Студено беше — отговори Тета. Размаха незапалената си цигара, един от репортерите й предложи запалена клечка. Тя го изгледа с премрежен поглед.
	— Дори траурните ни дрехи носеха траур.
	Репортерите се разсмяха, Тета се поотпусна. Ако ги забавляваше, нямаше да задават прекалено лични въпроси. Те задаваха въпросите си, а тя отговаряше, измисляше си всичко в крачка. Струваше й се, че целият й живот е бил импровизиран и измислен отново, за да вмести в себе си всяка необходима за оцеляването й история. Умееше да лъже с уместно направени недомлъвки — изпускаш части от разказа си, за да могат останалите да видят в теб онова, което им е от полза за техните собствени новоизмислени съдби. Тета рядко ги поправяше. Какъв беше смисълът? Повечето от звездите в Холивуд имаха измислени имена, дадени им от агентите и шефовете на студията, както и минало, сътворено от нищото заради желанието да се продават билети за кино. Това беше част от фабриката за мечти.
	Тета отново стрелна крадешком с поглед Хенри. Той се прозяваше на пианото, едва се държеше да не заспи. Под очите му се бяха появили сенки, а лицето му бе много по-бледо от обикновено. Той може би не беше забелязал, но Тета виждаше.
	— Госпожице Найт? — обърна се към нея един репортер.
	— Мм? — отговори Тета. — Искам да кажа — отново върна дрезгавото мъркане в гласа, като истински тайнствена жена. — Да?
	— Кажете нещо на руски — запридумва я репортер.
	— Двайсет и тричево — безизразно рече Тета.
	— От коя част на Русия е това?
	— От шикозната.
	— Стига, момчета, карайте полека. Госпожица Найт е била момиченце, когато верни слуги са я измъкнали от разкъсваната от войната Русия посред нощ, за да я доведат в тази велика страна и да бъде възпитана в сиропиталище от мили монахини — обясни господин Зигфелд. — Доста травмиращо е било! Клетото момиченце е имало амнезия и не си спомня почти нищо. Според лекарите надали някога ще си спомни.
	— Истина ли е това, госпожице Найт?
	Тета издуха струйка дим към репортера и се наслади на кашлицата, която го задави.
	— Щом господин Зигфелд казва, че е истина, значи е истина.
	Нямаше търпение да приключи този рекламен цирк, за да може да пее и да танцува. Там беше добра, а не в това тук.
	— Ей, гълъбче, не се ли страхуваш да си актриса в този театър след случилото се с Дейзи Гудуин? Убита точно на тази сцена!
	Тета побледня. Ако им разкажеше за онази нощ и тайнствената сила, която й беше помогнала да избяга от Немирния Джон, на вестникарчетата щеше да им се наложи да изтрият цялата история на Фло за руската принцеса от страницата.
	— Не се плаша лесно — отговори Тета, като пусна перце цигарен дим да отнесе отговора й. — Ако се плашех, нямаше да живея в Манхатън.
	— Притеснявате ли се от сънната болест?
	— Че кой спи? Аз съм момиче на „Фолис“.
	— Ей, Тета, гълъбче, няма ли да им попееш и потанцуваш малко? — подтикна я Уоли.
	— Затова живея. — Тета метна палтото на стола и мина покрай Хенри. — Живни — прошепна тя. — Ние сме.
	Сърцето й ускори ритъма си. Избягваше да поглежда към Уоли.
	— Това е чисто нова песен… — подхвана тя. Хърбърт Алън се пъчеше на мястото си като човек, който очаква светът да погледне към него, — … написана от даровития Хенри Дюбоа Четвърти.
	Тета посочи към Хенри. С ъгълчето на окото си видя как изражението на Хърбърт се променя от самодоволно към слисано. — Нарича се Царството на съня. Давай, Хен!
	Щом Тета, дала всичко от себе си, приключи с представянето на новата песен на Хенри, новинарските ястреби заръкопляскаха.
	— Не е зле — изказа мнението си един от репортерите. — Различна беше.
	— Да. Истинска изненада — отбеляза Хърби. Погледът му беше убийствен.
	— Господа, представям ви най-новата сензация на „Фолис“, госпожица Тета Найт — програчи господин Зигфелд.
	— И пианистът, който й акомпанираше на пианото, Хенри Дюбоа Четвърти — промърмори на себе си Хенри. — Благодаря и на теб. Благодаря и на теб. Аплодисменти, приятели.
	— Страхотно, госпожице Найт. Просто страхотно — поздрави я усмихнат репортер. — В град Пиория страшно ще харесат тази история. Славата ви ще се разнесе навсякъде — от Ню Йорк до Холивуд, от Флорида до Канзас.
	— Канзас ли? — прошепна Тета.
	— Да. Голям щат в средата на страната. Пълен с царевица, републиканци, продавачи на Библии и почти нищо друго?
	Хърби обгърна с ръка Тета и леко я притисна.
	— Не е ли невероятна? Всъщност лично пиша нови песни за малката дама. Стават за цяло представление. Тя е моята муза!
	— Така ли? Това ли е вашият възлюбен, госпожице Найт? — смигна автор на клюкарска колонка.
	— Не. — Тета внимателно се отърва от ръката на Хърби.
	— Все трябва да си имате някого, такова хубаво момиче като вас.
	По дланите й плъзна топлина, като мравуняк от огнени мравки. Спокойно, каза си тя. Само спокойно.
	— Хайде, дайте ни нещо пиперливичко — настоя списващият колонката.
	— Хм… естествено. Имам приятел.
	Моливите на репортерите бяха готови да запишат всичко.
	— И кой е той?
	Топлината стигна до китките й.
	— Чичо Сам — отговори Тета. — Аз съм истинска патриотка. Извинете ме, трябва да си напудря носа.
	Тета бързо се отправи към кулисите.
	— Бива си я — каза един от репортерите.
	— Бива си я, и още как — рече Хърби, който гледаше момичето, сякаш е къща, която е купил и само чака да се нанесе.
	Тета изтича в тоалетната и свали ръкавиците си. Ръцете й бяха аленочервени. Пъхна ги под студената струя, прехапа устни, когато се надигнаха струйки дим и замъглиха огледалото. Щом отново усети, че са студени, ги подсуши и огледа. Видът им беше съвсем нормален. Само дето от вътрешната страна на ръкавиците леко личаха следи от прогаряне.


	Представителите на пресата си тръгнаха и Хенри и Тета излязоха от сцената на уличката, за да може Тета да се поразведри на въздух.
	Хенри я прегърна.
	— Успяхме!
	— Да, наистина успяхме.
	— Ако трябва да гледам само един филм до края на живота си, това ще е изражението на Хърби Алън, когато запя моята песен.
	— Страхотно беше, наистина.
	— Ей, какво има? Журналистите те харесаха, княгиньо Тетакович!
	— Чули онзи репортер, Хен? Канзас! — Тета се отдръпна и запали цигара. — Ами ако някой прочете историята и ме разпознаят? Ами ако ме заразпитват за пожара? За Рой?
	— Няма. Ти си Тета Найт, не си Бети Сю Боуърс. Дори външността ти е различна. В безопасност си — увери я Хенри и я целуна по челото. — Нали?
	— Да — съгласи се Тета, обзета от временно чувство на сигурност в присъствието на най-добрия си приятел.
	— И аз имам новини — усмихна се широко Хенри. — Луис идва в Ню Йорк. Днес му изпратих по пощата билет за влак.
	— Майчице, страхотно, Хен. Значи ти най-накрая се справи с това твое терзание. Как успя? Повтаря му телефонния ни номер, докато той най-накрая не се събуди и не позвъни?
	Хенри пъхна ръце в джобовете си и избегна погледа на Тета.
	— Не съвсем.
	— Тогава как успя… о, Хен. — Тета се отпусна върху стената на театъра. — Правил си планове насън? Това е толкова истинско, колкото да си… руска царска особа.
	— Мислех си, че ще се зарадваш — засегна се Хенри.
	— Радвам се, Хен. Но се и притеснявам за теб. Струва ми се, че напоследък живееш повече в съня, отколкото в истинския свят. Станал си кожа и кости, трескав си, отнесен си през цялото време, дори когато… — Тета спря внезапно. Присви очи. — Хен, откъде взе парите за билета за влака?
	Хенри стоеше забил поглед в земята.
	— Ще ти ги върна.
	— Ама си и кучи син, Хенри! — озъби му се Тета. Двойката, която минаваше по 42-ра улица, ги изгледа неодобрително. — Дърпай, госпожо Морал! Това не е твоя работа — изръмжа срещу тях и те се разбързаха.
	— Ти създаде този фонд за мен, защото искаше да съм щастлив. Ако Луис дойде в Ню Йорк, ще бъда щастлив, Тета. — Преди Хенри изгаряше от възторг, че може да сподели новината с нея. Сега усети, че е направил грешка.
	— Хен, онзи фонд за пиано е нашият фонд за пиано. Той е за нашето бъдеще. За двама ни. Ние сме отбор. Аз поне все така си мислех.
	— Мислех си, че от всички хора, точно ти би ме разбрала.
	— Не е честно, Хен. Знаеш, че съм на твоя страна. Винаги съм била.
	— Да. Разбира се — каза Хенри, двамата с Тета наблюдаваха как хората, които минаваха по 42-ра улица, стават безплътни, щом навлязат в парата, издигаща се от отворите на градските отдушници. Стояха един до друг на уличката, но се чувстваха безкрайно чужди.


>>	Разгадаване на съдби

	Заради новата роля като годеник на Ийви и повечето часове, които отделяше на музея, откакто Уил беше заминал, на Сам почти не му оставаше време да проследи откритията около проекта „Бъфало“. Най-накрая беше успял да се измъкне и да отиде в Лоуър Ийст Сайд. Много магазинчета и работилници на Орчард Стрийт бяха затворени заради сънната болест и Сам беше на път да остане с празни ръце. Най-сетне един продавач на туршия му съобщи, че семейство Розентал се било замогнало и се преселило в Бронкс.
	Сега Сам и Ийви чакаха пред голям жилищен блок, вдъхновен от архитектурата от времето на Тюдорите. Построен беше за евреи, пожелали да преоткрият себе си, след като са напуснали претъпканите жилища на Орчард или Хестър Стрийт, които пък от своя страна се отдалечаваха от еврейските селища и гетата в Русия, Полша, Румъния и Унгария. Всяка сграда, изглежда, си имаше своите призраци.
	— Не разбирам защо аз трябваше да идвам — хленчеше Ийви.
	Сам постави пръсти на бузите си, направи трапчинки.
	— Защото ти си скъпата ми годеница. Всички обичат Гадателката на влюбените! — саркастично каза той. — О, още нещо, ако попита, готвиш се да приемеш юдаизма.
	— Моля? Сам!
	— Без притеснения. Всичко е страхотно, вампирче. Само ме следвай.
	— Ако това трябва да ме успокои, не се получава — изръмжа Ийви.
	Качиха се по стълбите, избегнаха група весели деца, които се стрелнаха тичешком покрай тях и почукаха на вратата на госпожа Розентал. Анна Розентал беше по-закръглена и възрастна от младата жена от видението на Ийви. Носеше очила и в някога червената й коса пъстрееха сиви нишки, но несъмнено беше същият човек. Госпожа Розентал леко извика, а после придърпа Сам в силна прегръдка. Отдръпна се и заклати с обич глава, докато го оглеждаше.
	— Сергей!
	Заговори му на руски, а той отговори любезно, малко несигурно.
	— Съжалявам, госпожо Розентал, руският ми не е много добър напоследък.
	— Всички забравят — каза тя и Сам не разбра дали тъга, или благодарност съпътстват думите й.
	Ийви се прокашля.
	— А това — прегърна я Сам, — е зеницата на окото ми, моята прекрасна бъдеща булка, Ийви О’Нийл.
	— Очарована съм — с реверанс рече Ийви.
	— Да, четох всичко за годежа ви в пресата! Но нямах никаква представа, че прочутият Сам Лойд е нашия Сергей Любович, докато не ми позвъни и не ми разказа. Но, моля ви, влизайте, влизайте!
	Госпожа Розентал ги посрещна в салон, в който всяка мебел беше украсена с плетена салфетка. От кухнята донесе чиния с манделброт* и каничка с кафе.
	[* Приготвян от хляб сладкиш с бадеми от кухнята на източноевропейските евреи, които го пренесли и в САЩ. На немски думата означава „хляб с бадеми“ — Б.пр.]
	— Сергей Любович! — възкликна госпожа Розентал, притиснала пръсти към устните си. — Не съм те виждала от съвсем малък. А ето те вече пораснал. И такъв хубавец.
	— А вие изглеждате все така млада, госпожо Розентал. Бих ви познал навсякъде — каза Сам.
	Чарът му не го предаде и госпожа Розентал се разсмя като махна с ръка на комплимента.
	— Кажи ми как са майка ти и баща ти.
	— Баща ми има магазин за кожи в Чикаго. А майка ми, съжалявам, че трябва да ви го съобщя, но тя почина преди много години.
	Госпожа Розентал притисна ръка към гърдите си и сведе глава.
	— Каква ужасна новина. Клетата Мириам. Помня как пристигнахме двете с кораба тук, толкова й беше лошо заради бременността.
	Сам беше слушал доста пъти историята от родителите си. Историята „Изоставихме всичко и тръгнахме на опасно пътешествие към Новия свят, за да ти дадем най-доброто.“ Обикновено тя трябваше да го накара да направи онова, което искаха от него — да учи Тората или да помага на баща си в магазина. Искаше да попита госпожа Розентал за писмото, но не биваше да прибързва, можеше да я засегне и тя да разбере, че обаждането му не е било въпрос на добро отношение. Затова пиеше от кафето си и чакаше сгоден случай да го спомене.
	— Фериботът ни докара до остров Елис и когато видяхме Статуята на свободата, като ангел в пристанището, се разплакахме. От радост. От облекчение. От надежда. Нямахме нищо. — Гласът на госпожа Розентал потрепери от вълнение. — Тази страна ни прие.
	— Бог да благослови Америка — рече Сам. Налагаше се да прекъсне Анна Розентал преди тя да се е впуснала в още по-сантиментални истории или да запее народни песни, затова бръкна в джоба на якето си и извади тайнствения плик. — Госпожо Розентал, намерих нещо, което е принадлежало на майка ми. Озадачи ме и се почудих дали вие не знаете нещо за него. Писмо от жена на име Ротке Васерман.
	Госпожа Розентал присви очи към написаното на плика, когато Сам й го подаде.
	— Да, да, помня. Дойде, след като майка ти и баща ти бяха заминали. Тази жена Васерман идваше понякога да работи с Мириам. Заради дарбата й — съобщи съвсем делово госпожа Розентал и отпи от кафето си.
	— Дарбата й. Имате предвид като медицинска сестра ли? — попита объркан Сам.
	— Медицинска сестра. — Госпожа Розентал изцъка, сякаш думата беше обида. — Медицинска сестра, да. В тази страна. Но преди? Тя беше най-добрата ясновидка в Украйна. Хора от цялата страна идваха, за да я питат за сватби, бебета, дали да започнат някое делово начинание, или да продадат кравата. Дори самият Луд монах, Распутин*. — Госпожа Розентал плю и прокле на руски. — Дойде, за да види великата Мириам Любович.
	[* Григорий Распутин (1869–1916) е руски монах и мистик, за когото се твърди, че имал ясновидска дарба. Изключително оспорвана личност с огромно влияние върху семейството на император Николай II. — Б.пр.]
	— Мислех, че майка ми е била сестра. — Сам друго май не можеше да каже от слисване.
	— В документите си трябваше да напишем някакъв занаят. Повечето пишеха домакиня, майка, готвачка, някъде шивачка. Такива неща. Майка ти беше написала предсказателка. — Госпожа Розентал поклати глава. — Страхувахме се, че няма да им хареса. Това не е страна на суеверията. Но онази жена, госпожица Васерман, говореше руски. Тя каза: Мириам, ще се съгласиш ли да проверя дарбата ти…
	— Що за проверка е било? — прекъсна я Ийви.
	Госпожа Розентал сви рамене.
	— Как мога да знам? Знам само, че сигурно се е справила добре, защото позволиха на всички ни да влезем. Казаха: не се притеснявайте, не се притеснявайте, тук сте в безопасност и й дадоха нещо, за да се почувства по-добре. Вода. Почивка. Месо и витамини за подсилване. Скоро състоянието й се подобри. И затова ти сега си тук, Сергей. Американец. За известно време майка ти, баща ти и аз се настанихме в мои братовчеди на Орчард Стрийт, а после родителите ти си наеха свое жилище на Хестър. От време на време госпожица Васерман идваше да види теб и майка ти.
	— И защо? — попита Сам.
	Жената отново сви рамене.
	— Да види как сте. Играеше с теб на някакви игри. Харесваше те. Кой не би те харесал?
	— Писмото. — Сам насочи вниманието й към пожълтелия плик. — Не сте им го изпратили в Чикаго, така ли?
	— Трябваше да знам къде са отишли, нали? Десет години нищо не знаех. Нищо не знаех, докато ти не позвъни. — В тона на госпожа Розентал се прокрадна болка.
	Сам не можеше да разбере защо родителите му са проявили подобна грубост. Не беше типично за тях.
	— Според мен беше заради онези хора — неочаквано заяви госпожа Розентал. — Дойдоха и изплашиха майка ти. Родителите ти заминаха на следващия ден, като призраци изчезнаха.
	— Какви хора?
	— Някакви мъже в тъмни костюми дойдоха да видят майка ти. Показах им вашия апартамент.
	— Какви са били? — попита Сам. Почукваше нервно с пръсти. Ийви постави ръката си върху неговата, за да го спре.
	Госпожа Розентал поклати глава.
	— Казаха, че били от имиграционните, което ни притесни. Имаше анархисти евреи. Ами ако ни вземеха за анархисти и ни изхвърлеха от страната? Мъжете ме отпратиха, но майка ти настоя да остана: „Анна трябва да е тук.“ Английският ми бил по-добър, което си беше лъжа. Разбрах, че се страхува. Задаваха й въпроси: Дали се справяла? Как намирала квартала? Ще съобщи ли за някакви проблеми? Наред ли е, всичко е наред, така им отговори. Нямаше проблем, докато не попитаха за теб.
	— За мен ли?
	— За Сам ли? — едновременно попита с него Ийви.
	Госпожа Розентал кимна.
	— Как си, дали си бил здрав, дали си приличал на баща си, или повече си приличал на майка си? Специален ли си? — тя направи физиономия. — Задават ли се такива въпроси на една майка? Специален ли е нейният син? Мисля, че майка ти можеше цяла седмица да говори колко си специален. Но не каза така. — Госпожа Розентал си играеше със салфетката в скута си. — Това май не биваше да го споделям.
	Сам заряза омайването на Анна Розентал.
	— Моля ви, госпожо Розентал — примоли й се той. — Трябва да знам какво се е случило.
	След дълга, уморена въздишка госпожа Розентал продължи.
	— Майка ти каза на мъжете „Тоя хилав пикльо? Той е дребен и болнав, разочарование. Изобщо не е като мен“. — Госпожа Розентал поклати глава. Смаях се. Как можеше да каже такова нещо? Ти беше нейният принц, Сергей. Донесе й толкова начис*. Това не беше Мириам, която познавам, казвам ви.
	[* На идиш „радост, веселие, удоволствие, гордост“. — Б.пр.]
	От онова, което Сам си спомняше от детството, майка му винаги бдеше над него, защитаваше го. Закриляше го.
	— На следващия ден майка ти и баща ти напуснаха Хестър Стрийт завинаги, без дори да се сбогуват с някого. Само две седмици преди сватбата ми! Опитах се да не затаявам огорчение, но… — гласът на госпожа Розентал потрепери, тя отпи от кафето си. Върна плика на Сам. — Когато дойде това писмо… ух, само колко ядосана бях. Върнах го.
	— И не знаете какво пише в писмото, така ли?
	— Анна Розентал не си вре носа в чужди писма. Но има друго. Мириам ме помоли да го запазя. Ела.
	Госпожа Розентал свали някаква кутийка от един ъглов шкаф.
	— Точно след като мъжете дойдоха, майка ти ми даде нещо. „Анна,“ каза ми тя, „скрий го у дома си. По-късно ще се върна за него.“ И така и не го направи.
	Госпожа Розентал отвори кутията и извади кутийка за бисквити.
	— Правилно е сега да го дам на теб.
	— Нямам думи да ви благодаря, госпожо Розентал. — Сам взе кутийката. Положи всички усилия да не вдигне веднага капака й. — Божичко, ама вижте само как тече времето? Ей, Богу, ще ми се да можехме да останем повечко, госпожо Розентал, но трябва да върнем Агнешката мръвчица в радиото за предаването й.
	— Но ще ви изпратим покана за сватбата — весело обеща Ийви, докато Сам я побутваше към вратата.
	— Ще дойдете ли за шабо* — извика след тях госпожа Розентал.
	[* От иврит „Shabbat“, „събота“. За евреите празничният ден от седмицата е събота. Това е седмият ден, който е посветен на почивка, религиозни занимания и четене на свещените текстове, палят се свещи и се благославя. — Б.пр.]
	— Ще шабосваме, колкото е възможно по-често — обеща Ийви, а Сам на практика я извлече от апартамента.


	— Откъде да знам, че шабо е еврейската събота? — тюхкаше се Ийви, докато двамата със Сам се качваха в почти празното метро в Манхатън. — И какво лошо има да я поканим на сватба, която няма да се състои. Сам, всичко наред ли е? Изглеждаш като човек, който току-що слиза от влакче на ужасите.
	— Ийви, нищо от чутото за майка ми не ми беше известно — отговори Сам, докато гледаше как Бронкс се ниже покрай прозорците на влака.
	Ийви внимателно поклати кутийката.
	— Предполагам, че вътре няма бисквитки.
	Тя се примъкна до Сам, който отвори капака. Вътре имаше две неща: документ и стара снимка на жена с дълга рокля от кариран плат с момченце на ръце.
	— Това е майка ми — каза Сам, вперил очи в трогателната снимка. — А това съм аз.
	Ийви се разсмя.
	— Какво е толкова смешно? — попита Сам.
	— С къси панталонки си. И бузките ти са пухкави!
	— Стига толкова. — Сам издърпа снимката. Взе документа, който представляваше просто лист, напечатан на хартия. — Прилича на досие.
C>
	Отдел по паранормалното на САЩ
	Офис B-I30
	Ню Йорк, Ню Йорк
	Дата: 8 септември 1908
	Име: Мириам Любович
	Раса: еврейка
	възраст: 20
	Страна на произход: Украйна
	Адрес: Хестър Стрийт 12, Ню Йорк, Ню Йорк
	Обектът премина всички изпитания. В добро здраве. Кандидатът е препоръчан за: Проект „Бъфало“
C$
	В долната част на страницата имаше печат: ОДОБРЕН.
	В Сам сякаш нещо зажужа:
	— Знаеш какво ще те помоля, нали?
	Ийви кимна.
	— А знаеш ли, в подобни случаи ми минава през ума да направя от теб почтена жена, бъдеща госпожо Лойд?
	— Казах, че ще го прочета. Няма нужда да ме тормозиш, Сам. — Ийви взе документа и го притисна между дланите си. Но колкото и да се мъчеше, нямаше и искрица от видение.
	— Съжалявам, Сам. Не мога да разбера нищичко от това досие. Честно, не мога — каза тя, доста смутена от неуспеха. Да реши, че не иска да гледа на даден предмет, за Ийви беше едно. Съвсем друго беше да усеща как не е по силите й да го направи.
	— Все пак благодаря, че опита.
	Ийви отново огледа документа.
	— Офис В-130. Но няма адрес. Този офис може да е навсякъде.
	— Знам — въздъхна Сам. — Всеки път щом стигнем до някакъв отговор, той ни поставя дузина нови въпроси.
	— Ами онзи зловещ мъж?
	— Говориш за източника ми ли?
	Ийви махна с ръка.
	— Източника ти, зловещия мъж…
	— Последния път, когато го видях, ми каза, че го следят.
	— Кой? Гангстери ли?
	— Не знам. Просто ми заяви да стоя настрана. Но това е твърде важно. Трябва да опитам.
	— Сам, идвало ли ти е на ум да помолиш някой репортер да проучи историята ти?
	— Ти полудя ли? Да вкарам едно от ония лъскави костюмирани псета?
	— Защо не? Пусни някоя от тия хрътки по следата! Бързо ще надушат информацията.
	— Нищо подобно. Работя сам. Придружаван съм само в отделни случаи — призна той. — Но никакви репортери. Разбра ли?
	Ийви вдигна ръце.
	— Забрави, че съм отваряла дума. Ох — примигна тя. — Ох, че ме боли главата.
	Опря пулсиращата си глава срещу прозореца на влака, докато метрото тракаше през градските каньони. Последните лъчи слънчева светлина осветиха покривите и проблеснаха от прозорците на офисите, сбогувайки се неохотно с деня. По-нататък следобедната мъгла заливаше оживените градски улици със сгъстяващите се сенки на самотата. Сам сплете пръстите си в пръстите на Ийви и ги стисна здраво. Лек жест, но тя го усети с цялото си тяло.
	— Ти си един път, кукличке — рече той.
	Изведнъж лицето й пламна.
	— Някой трябва да се грижи за теб, Сам Лойд.
	Влакът изтрака и спря.
	— Хайде. Ще те изпратя до гарата. — Сам й предложи сгънатата си ръка. — Имаш предаване за обожаващите те почитатели.
	— Именно. — Ийви промуши ръка в неговата. — За почитателите.
	На път към радиото нюйоркчани ги обкръжиха. Хората бяха страшно щастливи да се ръкуват с тях и да им изказват благопожелания. Наричаха ги по име, като че двамата бяха кинозвезди или кралски особи.
	— Кажи ми истината, Сам, това не е ли най-хубавият звук, който си чувал? Надали някога ще ми омръзне.
	— Ами тогава трябва да ме задържиш — подразни я Сам. Истината беше, че той се радваше много повече от очакваното на измисления им романс. Всеки път, щом Ийви го погледнеше през някое помещение, в което работеха, стомахът му се свиваше от мисълта, че двамата споделят най-прекрасната тайна. Беше забавно и вълнуващо — двамата заедно срещу света. Умираше от страх как времето лети към края на цялата история. Прекалено ли беше да се надява, че би могъл междувременно да промени мнението й?
	— Пожелавам ти прекрасно представление, скъпа — каза Сам като част от ролята си. Целуна ръката на Ийви и се обърна към тълпата. — Приятели, нямате представа колко нежна е ръката на това момиче. О, почакайте секунда — това е ръкавицата й. Приятели, нямате представа колко нежни са ръкавиците на това момиче!
	Всички се разсмяха, включително Ийви, и надеждите на Сам нараснаха. Усмихна й се с усмивка как ти хареса това? И би се заклел, че начинът, по който тя прехапа устни и се усмихна, издаде, че й е харесало. Искаше само да намери как да я разсмива.
	— Довиждане, Сам. — Ийви поклащаше глава.
	На входа на радиото Ийви отново погледна назад към улицата. Момичетата гледаха сияещи към Сам, а той ги очароваше с тъмен перчем над очите си. Ревност жегна Ийви. Прииска й се да целуне Сам още в този момент, така че всички да разберат, че той е безспорно неин. Само дето не беше. Това беше игра. Делова уговорка. А да хлътне по Сам Лойд беше черешката с надпис „Хич и не помисляй“ върху мелбата „Най-тъпата идея“.
	— Престани, Ийви О’Нийл — прошепна тя на себе си. — Спри веднага.
	Ийви здравата се стресна от Сара Сноу, която се спотайваше в тъмната сянка от огромния часовник в стил ар деко на радиото.
	— Доста голяма навалица привлякохте, госпожице О’Нийл — погледът на Сара беше насочен към тълпите обожатели на Ийви, част от които все още крещяха името й.
	— О, ами… — Ийви изведнъж беше изгубила дар слово. — И вие имате почитатели, госпожице Сноу.
	— Не колкото вашите — рече Сара, без да откъсва поглед от тълпата. — Ако ги имах, господин Филипс може би нямаше да заплаши да свали от ефир едночасовото ми радиопредаване. Явно моят спонсор не счита, че спасяването на изгубените души в името Исусово е толкова забавно или изгодно, колкото гадаенето по предмети. Има пари за прорицателите, но не и за Провидението. — За миг очите на Сара проблеснаха. След това спокойната и усмивка се върна. — Трябва да кажа, че започнах да се възхищавам на смелостта ви, госпожице О’Нийл.
	— На моята смелост ли?
	— Да, именно. Много смело от ваша страна да се занимавате с всички онези предмети, които принадлежат на напълно непознати. Някои хора биха се изплашили.
	— От какво да се изплашат? — рече Ийви.
	— Ето я нашата малка радиозвезда! — прогърмя гласът на господин Филипс. Вървеше към нея, размахал вестник, следваше го свита от секретарки и репортери. — Страхотно е, че се появихте на мача снощи. Вие двамата привличахте повече внимание от бокса. — Вдигна „Дейли Нюз“, на първа страница се виждаха Сам и Ийви, седнали до ринга. — Казвам ви, де да имах двайсет момичета като това! Надявам се, че не прекъсвам нещо?
	— В никакъв случай, господин Филипс — отговори спокойно Сара Сноу. — Само изразявах пред госпожица О’Нийл възхищението си от нейната смелост.
	— За какво говорите? — поиска да научи някакъв репортер.
	— За сънната болест, естествено. В крайна сметка не знаем как хората се разболяват. Всеки би могъл да се зарази. Всеки предмет би могъл да е заразен.
	— Това е истина — съгласи се друг репортер и записа думите й. — Да сте изпитвали страх по този повод, госпожице О’Нийл?
	— О, майчице… — изохка Ийви. Досега изобщо не се беше замислила, но ето че притеснението си проправи път през мислите й. Какво знаеше тя за предметите, които хората носеха? За хората? Всъщност нищо. Оставаше в неведение, чак докато не притиснеше тайните им в ръцете си, а тогава беше твърде късно.
	— Стига, стига, нашата Ийви не се страхува от някаква си малка сънна болест — обяви господин Филипс и отхвърли идеята, както правеше с всичко, което не го засягаше пряко. — Болестта се разпространява най-вече в покрайнините, нали? Става дума за подходяща хигиена. Хора от онези квартали не идват в радиото, гарантирам ви.
	— Разбира се, господин Филипс. Сигурен съм, че всичко е безукорно. И все пак предполагам, че до момента, в който някой поставя в ръцете ви своите тайни, вие не знаете какво ви предстои — обади се пак Сара Сноу. Усмивката й се появи две секунди след думите й.
	— Онези приятели искат да ни снимат в студиото, Ийви — съобщи господин Филипс, после я съпроводи заедно с репортерите към редицата от бляскави асансьори. Стъклените врати в голямото мраморно фоайе се затвориха и тълпата почитатели остана от другата страна. Ийви видя как Сара Сноу продължава да стои в сянката на часовника и не я изпуска от поглед.
	И ситуацията й напомни котка, наблюдаваща мишка.
	Но след това се вглъби в работата по предаването си, гласът й стигаше до хората навсякъде. Аплодисментите бяха за нея. Накрая почитателите обградиха пресечката, за да получат неин автограф. И Сара Сноу потъна в забрава.
	Ийви реши да повърви десет пресечки до дома си в „Уинтроп“, за да се порадва на възхитените погледи на хората по улицата.
	— Монета за онзи, който служи, госпожице?
	Мръсен, небръснат мъж в инвалидна количка размаха чашата си към нея. Ийви разпозна в него ветерана, на когото беше дала пари през първата си седмица в Ню Йорк.
	— Настъпи часът. Настъпи часът — промърмори той. Тревожните му очи търсеха нещо, което беше отвъд зрението.
	Ийви се ядоса, че този беден човек, съсипан от войната е бил изоставен на трудния живот из улиците. Ако Сара Сноу беше тук в този момент, тя би я попитала защо нейният Бог позволява войните, бедността и жестокостта да се случват толкова често. Понякога й се искаше да има някой предмет на Бог, за да гадае върху него и да може да разбере.
	— Помощ — дрезгаво рече ветеранът. — Моля.
	Ийви носеше три долара, — забраненият джин излизаше скъпо. Да вървят по дяволите, помисли си тя. Тя беше Гадателката на влюбените, щеше да намери кой да й купи питие.
	— Ето, господине — рече и натъпка трите долара в чашата на войника. Бърз като светкавица, мъжът улови китката й. Хватката му беше изненадващо силна.
	— Чух ги да крещят — прошепна напрегнато през стиснати зъби. В ъгълчетата на пропуканите му устни изби пяна.
	— Пусни ме! — извика Ийви.
	— Окото. Следвай окото — замоли я той.
	— Пусни ме! Моля те!
	Ийви отстъпи назад, а мъжът започна да почуква глава в тухлената стена и да нарежда:
	— Спрете, моля. Спрете да крещите. Спрете да крещите…


>>	Дарби

	— Защо онзи ден излъга сестра Уолкър откъде си? — Исая попита Слепия Бил, докато се прибираха от бръснаря. На Октавия й се бе наложило да закъснее в училището и Бил предложи да заведе момчето при Флойд да го подстриже, за да изглежда прилично в неделя на църква.
	— Няма защо тази жена да ми знае работите — обясни Бил. — Нямам сметка да разправям на хората прекалено много за себе си. Разбираш ли ме?
	— Да, господине.
	— Искам да ми разкажеш за времето, което прекарваше със сестра Уолкър. Какво те караше да правиш?
	— Не ме е карала да правя нищо.
	— Не, не. Знам, че никой не може да накара един малък мъж като теб да направи нещо, което той не иска. — Бил се усмихна сковано. — Играли сте на карти, нали?
	— Да, господине.
	— Колко познаваше?
	— Последния път познах всички — дрезгаво се похвали Исая.
	Бил подсвирна.
	— Наистина ли?
	— Ммхм. Добър бях — каза момчето. — Тук завиваме, господин Джонсън. Внимавайте.
	— Благодаря, синко. Но знаеш, че не съм господин Джонсън. Наричай ме чичо Бил.
	— Да, господине, чичо Бил. — Момчето прозвуча доволно.
	— На мен ми се струва, че имаш голяма дарба. Нищо лошо няма в това — продължи Бил, докато Исая го напътстваше при завоя. Бил и сам можеше да се справи, но остави момчето да го упътва, така създаваше у него впечатлението, че е важен.
	— Това казвам и аз — избърбори Исая.
	— Виж сега, за мен няма да е добре да ти говоря неща, които могат да излязат против това, дето ти говори леля ти. Но нали знаеш какви са жените.
	— Да, знам, естествено — въздъхна Исая. Малкият мъж, който бил познавал жените, развесели до смях Бил. Той протегна ръка и погали Исая по главата като истински доволен баща.
	— Понякога мъжете също имат тайни. Прав ли съм?
	— Да.
	— Затова ние ще постъпим така, ще си имаме малка мъжка тайна, става ли? Няма да казваш на леля си за нищо наше. Това е мъжки разговор!
	— Добре. — Исая отново прозвуча щастлив.
	— Да си стиснем ръце. — Бил взе малката, нежна ръка на момчето в своята груба, обветрена длан. — Старият Бил мисли, че трябва да работиш върху специалната си дарба. Да я направиш по-силна. А аз ще ти помогна да подобриш дарбите си. Какво ще кажеш?
	Исая се обърка. След като се бе съвзел от припадъка си, той ходи до църквата, за да се види с пастор Браун, който се моли над него. Възрастните го бяха накарали да обещае, че никога вече няма да използва силите си. Но сега друг възрастен, Слепия Бил, искаше отново да започне да го прави. Исая не знаеше вече кое е правилно и кое грешно.
	— Леля поиска от мен да не го правя — беше всичко, което каза, сякаш това окончателно решаваше въпроса.
	Бил пое дълбоко дъх през зъби и подсвирна, замислен какво да каже сега.
	— Леля ти е добра жена. Умна жена. Никога не бих тръгнал срещу нея. Искам само да се уверя, че онова, което сестра Уолкър ти е сторила е напълно изчезнало, разбираш ли? Искам да се уверя, че няма нищо, което пасторът и молитвата не са премахнали. Разбираш ли?
	— Мислите, че от сестра Уолкър е останало нещо лошо да се крие в мен? — попита Исая с потреперващ глас.
	— Няма нужда да се плашиш, синко. Аз ще те защитя. Аз ще го взема, все едно съм твоя татко. Щом веднъж лошото си отиде, ти ще си върнеш дарбата, нова-новеничка, свежа като Рая. Мислиш ли, че това е добре? Ако те прегледам и обещая да те пазя, както би го сторил твоят татко, ако беше тук?
	Исая преглътна трудно буцата, която се надигаше в гърлото му. Понякога дори не можеше да си спомни лицето на баща си, а когато си го спомняше, сякаш губеше част от себе си, сякаш се отдалечаваше от хубав сън и се опитваше отчаяно да се върне в съня, да сграбчи края на панделката от онзи друг свят, а тя се изплъзваше завинаги. Заби ноктите си в меката възглавничка в основата на палеца.
	— Мисля, че ще е добре.
	— Хубаво, хубаво. Да идем тогава до гробището. Наблизо е.
	Исая съпроводи Бил няколко пресечки към гробището, където откриха мавзолей с отворена врата и влязоха.
	— Колко страшно — рече Исая, гласът му отекна леко във вътрешността на постройката.
	— Не може всички да ни виждат — обясни Бил. — Ела. Сега ме улови за ръцете — каза той и момчето постави дланите си, нежни и неоформени, до грубите, покрити с мазоли ръце на Бил. — Добре ли си, голямо момче?
	Исая кимна, после си спомни слепотата на Бил.
	— Да, господине — отговори той.
	— Хубаво тогава. Никакво гъделичкане сега. Защото много ме е гъдел! — Бил протегна ръка, погъделичка Исая под брадичката и го разсмя. Момчето му се стори достатъчно щастливо. Добре. Искаше то да се отпусне. Отново улови ръцете му. — Да започнем полека. Сега ще се свържеш с мен. Ще ми кажеш, ако видиш щастливо число за стария си чичо Бил. А ако спечеля малко пари, ще ти купя нова бейзболна топка. Само си затвори очите.
	Исая дръпна ръцете си.
	— Страх ме е.
	— Няма от какво да се страхуваш. Ще се погрижа за теб.
	Момчето отново сложи ръцете си в неговите.
	— Сега полека и внимателно.
	Чуваше се единствено стърженето на листата по надгробните камъни. А след това нещо изведнъж леко подръпна пръстите на Исая, както когато рибата за пръв път клъвва стръвта. Връзката загъделичка ръката на Бил, затопли я, усещането стана по-приятно, усети го като електрическо жужене под кожата. Тялото на момчето се скова, но гласът му притежаваше спокойствието на сомнамбул.
	— Виждам къща и дълъг път. Много небе.
	— Да? Число виждаш ли, голямо момче? — от тялото на Исая се вля сила към тялото на Бил. Трябваше да внимава да не пресуши силата на момчето. Просто му трябваше едно число.
	— Дърво — трепна Исая. Прозвуча леко изплашено. — Дърво.
	— Теб не те е страх от никакви дървета, нали? — нетърпеливо попита Бил.
	Исая потрепна два пъти, дръпна се. По дяволите. Бил не биваше да остане твърде дълго, иначе би могъл да причини вреда на момчето. Но Холандеца му искаше пари, а това означаваше, че на него му трябва число.
	— Ами число? Какви числа виждаш?
	Цялото тяло на Исая трепереше. Бил усещаше как треперенето се предава в ръцете му.
	— Едно, четири, четири — каза момчето. — Едно, четири, четири — повтори то по-високо.
	Това не можеше да е вярно. Едно, четири, четири беше числото, което Исая му беше съобщил последния път, и всичко се беше разбило по хубав за Бил начин. Но беше малко вероятно да спечели с него още веднъж.
	— Сигурен ли си, че виждаш точно, голямо момче? Вгледай се…
	— Едно, четири, четири! Едно, четири, четири! Призраци по пътя! Ще дойдат за нас. Призраци по пътя. Призраци по пътя, призраци по пътя…
	Всемогъщи Боже, кожата му гореше! Момчето го контролираше, но силата му беше добра. Бил не можеше да се отърве.
	— И-сай-а… — изстена той, стисна зъби.
	— Змията и дървото, и призраците на пътя. Мъжът, мъжът, мъжът с шапката идва…
	Гърчове и конвулсии обхванаха тялото на Исая. Още няколко секунди и щяха да преминат границата. Бил се откъсна с вик от хватката на момчето, улови го в ръце, когато то падаше.
	— Леко сега, леко сега — зауспокоява го той, макар Исая да не го чуваше. Постави ръка на гърдите му. Издигането и спускането на дишането му беше облекчение, миг по-късно Исая извика малко сънливо:
	— Господин Джонсън?
	— Тук съм, голямо момче. Твоят чичо Бил е тук. Добре ли си?
	— Мхм. Пак ли получих припадък? — попита момчето и Бил чу страха в гласа му, докато се съвземаше.
	— Не. Не беше припадък. Просто… когато човек вижда другия свят, сякаш заспива за кратко. Това е всичко. Малко сън. Няма лошо. Как се чувстваш сега?
	— Добре. Малко уморен, обаче.
	— Но си спомняш какво ти казах, че това си е наша тайна?
	— Да, господине.
	— И няма да кажеш на никого, че се упражняваме, докато не можем да покажем на всички колко добър си станал?
	— Не, господине! — момчето звучеше ведро, щастливо, като кон, който най-накрая се е впуснал в бяг.
	— Дори и на брат си.
	Лека пауза.
	— Него така или иначе все го няма.
	— Не се притеснявай, сега аз съм тук, синко. Точно до теб.
	Момчето улови ръката му, докато излизаха от мавзолея. Бил го прегърна крепко и го потупа по рамото.
	— Какво ще кажеш да си вземем малко сладолед от господин Реджи, а?
	— Да, господине!
	— Сега кажи ми: кой е като теб?
	— Никой — тихо каза Исая.
	— Сигурен ли си вече? Не звучиш много сигурен — подразни го Бил, този път момчето отвърна отчетливо:
	— Аз! Аз! — което стресна птиците и ги накара да политнат с грак.
	— Води ме, синко.
	Едно, четири, четири. Бил отново щеше да заложи на числото, щеше да провери дали няма втори път да извади късмет.
	— Господин Джонсън? — поде Исая на излизане от гробището. Уловени ръка за ръка срещу силния, режещ вятър, те се запътиха към центъра на Харлем.
	— Кажи, голямо момче?
	— Кой е Гийом?


>>	Пневматичната компания на Бийч

	По време на пътуването към библиотеката Сюърд Парк мислите на Лин се върнаха към броденето от предишната вечер. Притисна пръсти към прозореца на автобуса, усети студеното стъкло и се замисли как тези същите пръсти бяха преобразили пейзажа, променили атомите към нещо ново и пълно с енергия. Това я накара да осъзнае вселената, която носеше в себе си, същността си да бъде едновременно вълна и частица, в непрекъсната промяна, непрекъснато друга. Всичко беше магично, с изключение на онзи странен момент с тунела и предупреждението на Уей Мей. Естествено, трябваше да има научно обяснение за просветванията и звуците, които идваха от тунела, някакъв енергиен източник, който си струваше изследването, нали? Лин никога не беше разговаряла с призраци, които се държат по този начин.
	Щом момичето пристигна в библиотеката, госпожа Белпре, библиотекарката, й се усмихна, поинтересува се дали е харесала книгите и й препоръча други. На свой ред Лин я попита дали знае нещо за фирма за уреждане на бракове „О’Баниън и Лий“, но госпожа Белпре поклати глава.
	— А как е приятелят ти Джордж? — зададе тя шепнешком въпроса си.
	— Все така — отговори Лин.
	— Надявам се скоро да се събуди — госпожа Белпре я потупа по ръката.
	Лин бегло си спомни части от съня от миналата нощ, в които беше видяла Джордж. Сънищата бяха символи. Парчета от пъзел. Изобщо не можеше да ги постави някъде. Имаше нещо особено у Джордж на железопътната гара.
	Железопътната гара. Това беше интересно.
	Когато бродеше из сънищата, Лин можеше доста ясно да чете думите. Когато сънуваше наистина, не можеше. Думите се размазваха или съзнанието й се отнасяше нанякъде. Но снощи — да, сега си спомняше! — успя да прочете идеално: ПНЕВМАТИЧНА ТРАНСПОРТНА КОМПАНИЯ НА БИЙЧ. Тя тръгна импулсивно към каталога, запрехвърля картоните, докато не стигна до информация, която я развълнува. Ето я на картона, черно на бяло: Пневматична транспортна компания на Бийч.
	Истинска беше. Или поне някога е била.
	Лин сложи настрана посветените на науката книги и разрови старите вестници, четеше за място, което двамата с Хенри считаха за измислено от тях, място, което съществува само в сънищата.
C>
	_Ню Йорк Трибюн_
	_26 февруари 1870_

#	УДИВИТЕЛНО ПОСТИЖЕНИЕ!
#	ГОСПОДИН А.И. БИЙЧ НАЙ-ПОСЛЕ ОТКРИ ПНЕВМАТИЧНАТА ПОДЗЕМНА ЖЕЛЕЗНИЦА С БЛЯСКАВ ПРИЕМ!
#	Обещава да продължи линията до Сентръл парк…
C$
	Тази сутрин беше открито чудото на съвременния транспорт, дълбоко под суматохата и блъсканицата из претъпканите градски улици на Ню Йорк. Пневматичната транспортна компания на Бийч бе построена от екипи от мъже, които работеха ден и нощ и при огромна секретност. Най-накрая нейният изобретател и архитект, редакторът на „Сайънтифик Америкън“ господин Алфред Или Бийч, я представи пред любопитното общество.
	В продължение на година ъгълът на Уорън и Бродуей, заета от магазина за дрехи на Девлин на Бродуей № 260, беше обект на много предположения. Минувачите забелязала тресящата се земя, екипите за копаене и купчините пръст, които всяка нощ се появяваха зад магазина. Днес вече цялото вълнуващо начинание излезе наяве.
	„Дами и господа! Днес точно под тези улици открихме бъдещето на пътуването — Пневматичната транспортна компания на Бийч. Вижте това чудо сами и се удивете.“ Господин Бийч ликуваше в красиво обзаведена чакалня, изпълнена с репортери, високопоставени лица, политици, нетърпеливи да се качат на неговото подземно чудо, което вървеше под Бродуей, тръгваше от Уорън Стрийт под магазина за дрехи Девлин и завършваше на Мъри Стрийт, извървявайки разстоянието от триста стъпки посредством сгъстен въздух, нагнетяван от огромна турбина. Господин Бийч предлага да се увеличи дължината на тунелите.

	Лин отново прочете вестника: Пневматичната транспортна компания на Бийч; Магазинът за дрехи на Девлин; Бродуей, 260; ъгълът на Бродуей и Уорън. Към статията имаше рисунка на гарата, както е изглеждала в деня на откриването: повдигнатите чакални, полилеите и фонтанът, дори пианото. Това със сигурност беше гарата от разходките им из сънищата. Трескаво прегледа другите изрезки, докато не стигна до втора статия:
C>
#	ПНЕВМАТИЧНАТА МЕЧТА НА БИЙЧ ИЗДИША
#	Днес градът се готви да затвори първата подземна гара
C$
	Лин изчете набързо статията. С огромни усилия господин Бийч беше превърнал своята експериментална мечта в истина. И точно когато всичко било обнадеждаващо, през 1873 година, Ню Йорк и останалата част от страната били обхванати от икономическа паника. Парите за развитие на идеята за подземна железница свършили. Прототипът на метро на господин Бийч бил затворен завинаги през 1873. Мястото се превърнало за известно време в стрелбище. През 1875 година красивата украса завинаги била затрупана под камък.
	Следващите статии споменаваха само накратко Пневматичната транспортна компания на Бийч. Градът продължил. Магазинът за дрехи на Девлин се превърнал в сграда на компанията „Роджърс, Пийт и Ко.“, която изгоряла до основи. На мястото на старата постройка издигнали нова. През 1904-та, в близост до старата пневматична железница била отворена първата станция на метрото, тази при Кметството. Прокопали тунели. Построили и нови подземни пътища, но господин Бийч не доживял да ги види. Пневматичната транспортна мечта отдавна вече не съществувала, била само неясна бележка под линия в историята на Ню Йорк.
	Тогава защо сега се появяваше в сънищата на Лин и Хенри?
	В предната част на библиотеката настъпи суматоха и привлече вниманието на Лин. Пристигнали бяха полицаи и молеха читателите да си съберат нещата и да напуснат. Госпожа Белпре спореше приглушено със здравния инспектор, който я умоляваше да даде имената на всички, за които е известно, че са посещавали библиотеката през изминалите две седмици.
	— За по-нататъшно разследване е — обясни той. — В крайна сметка това засяга общественото здраве.
	Позицията на госпожа Белпре остана непоклатима.
	— Не. Това е въпрос на лична неприкосновеност.
	— Какво има? — прошепна Лин на една майка, събрала децата си.
	— Затварят библиотеката заради сънната болест — отговори майката на кантонски*. — Страхуват се, че библиотеката може да е заразена. Представят го като ситуация, налагаща спешни мерки. Тази сутрин затвориха основното училище, изолираха храма и обществената баня.
	[* Кантон е едно от имената на китайския град Гуанджоу, както и на областта Гуандун, в която се намира град Гуанджоу. В областта се говорят много диалекти, наричани с обобщеното име „кантонски език“. Най-престижен е диалектът на Гуанджоу, който се използва и като общ език от китайската диаспора от областта Гуандун. — Б.пр.]
	До масата на Лин се приближи полицай.
	— Всички трябва да си тръгват, госпожице — по поведението му си личеше, че съжалява. Лин подреди статиите и книгите на масата и тръгна към вратата.
	На излизане от библиотеката мина покрай един мъж, който стоеше на предните стъпала с кофа с лепило и четка и лепеше бележка на предната врата: ЗАТВОРЕНО ДО СЛЕДВАЩО НАРЕЖДАНЕ ПО ЗАПОВЕД НА ЗДРАВНИЯ ОТДЕЛ НА ГРАД НЮ ЙОРК.


	Мислите на Лин бушуваха, докато чакаше автобуса за Чайнатаун. Пневматичната транспортна компания на Бийч беше съществувала. Нейна е била подземната железница под магазина за дрехи на Девлин. И всяка нощ двамата с Хенри виждаха и железницата, и магазина в броденията си из сънищата. Автобусът пристигна, но тя не се качи. Вместо това се качи на тролейбуса за Бродуей, слезе на парка пред Кметството.
	В съня й Джордж я беше повел към чешмата, затова Лин тръгна в същата посока и вървя, докато я откри. Пи от водата и се загледа в гувернантките, които бутаха бебешки колички по обточената с дървета пътека. Какво точно се надяваше да открие тук? До чешмата беше решетката. Тя застана върху нея, погледна през старите метални пръчки към подземието, усети полъха, който идваше отдолу.
	— Дарете монета, млада госпожице? — поиска скитник от една пейка в парка.
	Вонеше на урина. Лин се премести срещу посоката на вятъра. Впери поглед към симфонията от движение по Бродуей — коли, тролеи и хора, които бързаха, накъде ли не, без да спират. Миналата нощ в съня, докато стоеше на същото място, Джордж беше посочил нещо зад нея. Какво искаше да види? Тя огледа редицата от обществени сгради и осъзна, че това е същият ъгъл, на който двамата с Хенри се виждаха всяка нощ в странната, повтаряща се част от съня в началото на тяхната разходка — само че от едно отминало време. Все едно ги посещаваше призрачен град, изгубен сред страниците на историята.
	— Тежко е по улиците в студа, госпожице — рече скитникът и този път Лин пусна монета в дланта му.
	— Благодаря, госпожице. Да, студено, студено, студено. Преди спях там долу, в тунелите — скитникът кимна към решетката. — Но вече не слизам. Там има кошмари. Чуваш ги как те викат. Лошите сънища взеха Сол, Моузес и Ралф. И не остана нито косъм от стария Патрик и от жена му, Моди, също. — Очите му се разшириха и той сниши глас до тревожен шепот. — Там долу има нещо, госпожице. Призраци — довери й и вдигна поглед към призрачните спирали из покрития с мъгла хоризонт. После скочи от пейката и се затътри, протегнал ръка към минаваща двойка, подвикна им: — Извинете ме, милостиви господине, скъпа госпожо, ще дадете ли някоя пара?
	Във въздуха миришеше на дъжд, затова Лин си тръгна от парка и взе автобуса за Чайнатаун. Накрая на Мълбъри Стрийт хората се трупаха в Кълъмбъс парк, където някакъв мъж с мегафон, придружен от преводач на китайски, обясняваше, че незабавно ще бъде проведена задължителна здравна проверка.
	— Всички жители трябва да си покажат документите — ревеше мъжът.
	Сред тълпата се надигна ропот.
	— Не можете да се отнасяте така към нас! Имаме права! — извика Томас Чан. Той беше на двайсет и осем, дипломиран в Принстън адвокат. И като го наблюдаваше тук, в парка, застанал до майка си и баща си, Лин си помисли, че изглежда герой също като Джейк Марлоу.
	— Гражданите имат права — ревна в отговор мъжът с мегафона.
	— Аз съм роден тук. Аз съм гражданин. Но имаме права и като човешки същества — отвърна Томас. Другите се присъединиха към протеста му — не просто хората от Чайнатаун, ами и съседи, в които тя разпозна жители на улиците Орчард и Лъдлоу, а също и от Малката Италия. Мъжът с мегафона крещеше:
	— Ако не се подчините, ще бъдем принудени да ви вкараме всички в лагери под карантина!
	— Лин!
	Тя се обърна и видя Грейс Люн да се промъква през тълпата.
	— Лин! Чули? Не е ли ужасно? — каза момичето, когато стигна до нея.
	— Какво да чуя, Грейси? — попита Лин разгневена. Мразеше начина, по който Грейси разпространяваше клюките, останала без дъх.
	— Джордж!
	Лин се вледени.
	— Какво за Джордж?
	Грейси избухна в сълзи.
	— О, Лин. Мъртъв е!
	Целият парк и всичко в него се сви до една точка. Лин се задушаваше.
	— Затова са тук сега. — Грейс посочи към мъжа с мегафона. Избърса сълзите си. — Майка му го открила тази сутрин. Цялото му тяло било покрито с мехури, сякаш е бил изяден отвътре и нищо не било останало. А когато поискали да го преместят, костите му… — Грейси сподави хлипане. — Костите му се разпаднали на прах.
	Лин си спомни самия край на съня. Нещо ужасяващо се приближаваше към Джордж и той вече изглеждаше мъртъв, като човек, който знае, че екзекуторът му чака. Лин Чан. Събуди. Се, беше й наредил той.
C>
#	Предупреждение
#	ВПЕРЕНИ В НЕБЕТО ОЧИ
C$
	— Тази вечер сте ужасно тиха, госпожице Чан — каза Хенри от мястото си зад пианото, докато двамата с Лин чакаха влака в света на сънищата. Долу Лин седеше на ръба на фонтана и разсеяно прокарваше пръсти през водата.
	— Днес е починал моят приятел Джордж — сковано съобщи тя. — Боледуваше от сънната болест.
	Наблюдаваше как златната рибка плува на зигзаг във водата като оранжево вълнение.
	— О, Лин. Ужасно съжалявам да го чуя. — Хенри седна до нея.
	— Благодаря — промълви Лин. — Сънувах го. Снощи.
	Хенри помълча за миг.
	— Може би се е сбогувал.
	— Може би — рече Лин. Но сънят в никакъв случай не беше от внушаващите покой. Смъртта на Джордж истински бе наранила Лин. Някъде дълбоко в себе си бе вярвала, че той ще победи болестта. Беше млад и силен. В крайна сметка Лин също беше млада и силна. И това не й бе помогнало да запази краката си.
	Влакът влезе в гарата с шумно свистене. Без да каже нито дума, Хенри предложи ръката си, а Лин не я отблъсна.
	— Какво има, войниче? — попита Уей Мей в мига, в който Лин слезе при гората.
	— Днес е изгубила своя приятел Джордж заради сънната болест — отговори на въпроса й Хенри и тримата се заслушаха в нежното чуруликане на птиците, без да знаят какво да кажат или да направят.
	— Трябва да дадем на духа му покой — рече най-накрая Уей Мей.
	— Какво имате предвид? — озадачи се Хенри.
	— Много е важно мъртвите да се почитат. Да бъдат уверени, че могат да бъдат щастливи в отвъдното, особено когато смъртта им е била жестока — каза Уей Мей. — Иначе духът не може да намери покой.
	Хенри се замисли за майка си, как седи в гробницата и прехвърля молитвената си броеница, заобиколена от всичките онези изрисувани светци, които й носят утеха. Помисли си и за погребението на Джаспър с костта за супа. Ритуалите бяха важни.
	— Отивам да доведа Луис — рече той и потупа Лин по рамото. — Ще го направим, както трябва, според традицията на Чайнатаун и Ню Орлиънс.
	Хенри, Луис, Уей Мей и Лин се събраха на хълма над златното село. Луис изсвири бавна мелодия на цигулката си и изпя химн, който беше научил като дете. Уей Мей откъсна клонче от едно близко дърво и го превърна в благовоние, което запали със свещ, направена от стръкче трева. Сладкото, димящо ухание се присъедини към аромата на бор и гардения.
	— Как го направи? — удиви се Хенри.
	Но Уей Мей вече събираше шепа камъчета и ги притисна в юмрук със свирепо изражение на лицето си. Отбори ръката си и се показа чаша чай.
	— За приятеля ти — рече тя и Лин поднесе дара върху подложка от диви цветя.
	— Нямам снимка на Джордж — обърна се тя към Уей Мей. — Трябва да имаме.
	Уей Мей й подаде пръчка.
	— Рисувай.
	Лин я послуша, движеше пръчката в пръстта и направи просто изображение на лице — кръг, две процепчета за очи, линия за нос и друга за уста. Погледна към Уей Мей.
	— Знаеш какво да правиш — насърчи я Уей Мей и насочи ръцете й към рисунката в пръстта.
	Лин поклати глава.
	— Съмнявам се, че ще успея.
	— Напротив, ще успееш — увери я Уей Мей.
	Лин си представи лицето на Джордж, но пред очите й беше само призрачният Джордж от съня. Пое дълбоко дъх и после го видя, какъвто го познаваше приживе — слаб, пъргав, с полуусмивка на уста, с извити вежди, сякаш е постоянно учуден. Глупавото сумтене. Изпълненият с надежда поглед, който се стрелкаше към вратата на „Чайната“ всеки път, когато я отвореха, сякаш някой можеше да влезе през нея, понесъл на ръце увитото му прекрасно бъдеще.
	Искри и пращене изскочиха от върховете на пръстите й. Обходиха кожата й и се стрелнаха към врата й, главата й се замая от тях. После вибрациите отекнаха в нея, сякаш някаква нейна част се беше присъединила към този свят на сънищата, всичките й молекули се променяха към нещо, което тепърва щеше да бъде написано. По земята пропълзяха цепнатини.
	Лин отвори очи, чувстваше се леко замаяна. На мястото на грубата рисунка в пръстта сега се издигаше фиданка, жълто-зелена, изпълнена с нов живот, и се протягаше към слънцето. Червени венчелистчета напираха от белите пъпки. Лин наблюдаваше светлината, която искреше по новите й филизи. Беше забавно и в същото време съвършено. Това беше същината на Джордж: нещо, което винаги е на ръба да се роди. Нещо, което не е готово да умре. Извърна глава, за да не видят другите сълзите й.
	— Успях — оповести тя. Лин не знаеше дали сълзите, които се стичат по страните й, са за мъртвия й приятел или от виновната радост, която изпита, когато откри новата си сила.
	Кратка мълния просветна над околността. Върховете на дърветата изгубиха форма и цвят, сякаш бяха заличени от гневно дете. Пронизителният хор от насекоми разсече за миг тишината. Уей Мей каза молитва над символичния гроб на Джордж.
	Лин набра шепа цветове от кучешки дрян и ги постави близо до фиданката.
	— За Джордж. Нека сега всичките му сънища са щастливи.
	Хенри кимна към Луис, с когото подхванаха весела песен, сякаш двамата се присъединяваха към погребална процесия на Бърбън Стрийт, а тъгата отстъпваше пред тържеството на живота. Високо горе на небето сънят прие своя наситен златист оттенък.
	— Надявам се, когато умра, някой да си спомня за мен с толкова обич — пожела си Уей Мей.
	Наблизо ято бели чапли литнаха с крясъци към блестящите розови облаци.
	Уей Мей улови ръката на Лин.
	— Виж, душата му е свободна.
	Лин гледаше към небето и не се обърна, за да погледне към пулсиращата светлина в тунела, нито чу стържещия, ръмжащ хор, който се надигаше в непрогледния мрак.


>>	Сънищата са навсякъде

	От момента, в който хората поемеха своя първи дъх, издишаха желание, докато въздухът не се изпълни с копнеж.
	Джерико сънуваше Ийви. Фойерверки избухваха в небето над нея. Взривовете от светлина придаваха на лицето ангелско сияние и очертаваха тялото й под фината риза. Устните й бяха покана, Джерико простена името й в съня си.
	Сам сънуваше, че е дете, което върви с майка си, уловен за ръката й, в безопасност и обичан. Но внезапно се появиха войници, изпълниха улицата и ги разделиха. Сам се изгуби. После гласът на майка му долетя през радиото на някаква витрина: „Намери ме, Лисиче.“
	В съня си Мейбъл се покачи на една висока платформа и се надвеси над тълпа от хора, които скандираха името й. Бяха там, за да видят нея и никой друг.
	Исая сънуваше момчето с твърдата сламена шапка и момичето със зелени очи, невъзможно щастливи. Исая се страхуваше за тях, сякаш виждаше бурята, която се спуска над идилията им. Закрещя и крещя ли, крещя, че са в опасност, но от устата му не излезе и звук.
	Пияна от джина, Ийви нямаше да може да си спомни сънищата си на следващата сутрин.
	Тета сънуваше Мемфис, а Мемфис сънуваше Тета, и в сънищата и на двамата те бяха щастливи, а светът беше добър.
	Но сънищата се изплъзваха лесно. Присъщо им е движението напред. Навън. Нагоре. Надалеч. През всички бариери и граници. Към света.
	Това важи и за кошмарите.
	В мрачния тунел бледи, гладни създания пълзяха по стените и към старата гара. Пробваха ръждясалата врата. Когато я отвориха, подушиха влажния въздух, вдишаха отровните газове от толкова много желание, вкусиха го с езиците си, продължиха напред, изпълзяха в каналите на града и из километрите на тунелите на метрото, спотайваха се в сводовете, когато влакът изтракваше покрай тях. Дебнеха в сенките по края на гарите, където биха могли да наблюдават ярките светлини на хората, изпълнени с толкова копнеж.
	— Сънища — промърмориха те, ненаситни.
	В Единайсета подстанция под Парк Роу роторните конвертори потрепериха и спряха, двамата мъже на смяна се слисаха. Започнаха да натискат копчетата на таблата за управление, но бутоните не се задействаха.
	— Ще ида аз, Уилард — рече по-младият от двамата, чието име беше Стан. Взе гаечен ключ от таблото с инструменти и с фенерче в ръка тръгна по футуристичния коридор от глухо тътнещи големи и малки тръби, заизкачва се по стълбището към помещението на роторния конвертор, това чудо на съвременното инженерство, сега мрачно и онемяло. Включи и изключи прекъсвачите на стената, но без резултат. Снопът от фенерчето на Стан обхождаше тромавите конвертори; в мрака те приличаха на кръгли гърбове на спящи метални гиганти. В другия край на помещението светлината пулсираше зад единия от тях — вероятно скъсана жица или малък пожар, възникнал от електрическа искра. Стан се приближи предпазливо. Спря, когато чу звука — гърлено, сладникаво ръмжене. Ръмженето премина в бърз, нисък крясък, от който Стан замръзна до мозъка на костите си.
	— Кой е там? — ревна той, уловил здраво ключа.
	За миг настъпи тишина, стана толкова тихо, че Стан чуваше собственото си дишане, което се усили в подобното на пещера помещение. А след това, без предупреждение, крясъкът избухна като начало на буря. Прозвуча така, сякаш излизаше нота по нота от стотици прокълнати души. Изпълни до такава степен помещението, че Стан не можеше да каже откъде идва.
	Зад конвертора светлината започна отново да проблясва — веднъж, два пъти, три пъти — и върху високите, покрити с бели плочи стени на подстанцията се очертаха зловещи сенки.
	След това създанието се показа. Приличаше на твар, която някога е била мъж. Сега беше нещо съвсем друго, нещо нечовешко: пепелявосива кожа, напукана като суха земя и обезобразена от червени петна и рани, косата изтъняла до тънки кичурчета. Безцветни сини, бездушни очи, които се взираха от тебеширенобялото, костеливо лице. Блясъкът на фенерчето улови острите ръбове на малките, пожълтели зъби в изгнилата уста, която висеше отчасти отворена.
	— Помогни ми… — прошепна Стан като изплашено дете, защото подобни неща бяха кошмари, загърбени в детската стая.
	Създанието видя Стан. Наклони глава, душеше. Ръмженето започна издълбоко, като при куче, което си пази храната. Черна лига се проточи отстрани на устата, а след това челюстта му увисна, по-широка от която и да било човешка уста. Отново изкрещя, а на Стан му беше безразлично, че се е подмокрил или че бърбори неразбрано, докато отстъпва назад към вратата. Вече бягаше, но нямаше полза. Защото имаше и други създания. Бързи като стършели, пълзяха из стаята. И после нищо не остана — нито гаечен ключ, нито фенерче, нито причина — което да може да го спаси, ярките създания се приближиха.
	В контролното помещение Уилард седеше в стола си и си подсвиркваше, когато крясъкът на Стан отекна от дълбините на подстанцията и го вледени на място.
	— Исусе — рече той и рязко пое въздух. — Стан? — извика той. И повтори — Стан, ти ли си?
	Никакъв отговор.
	— Стан?
	Нищо.
	Уилард знаеше, че трябва да стане. Трябваше да грабне фенера и да провери какво става. Да слага крак пред крак и да слезе по стълбите. Леко.
	Не помръдна.
	— Стан? Добре ли си? — извика отново, малко по-тихо.
	Реши да брои до пет. Ако Стан не се върнеше дотогава, щеше да иде и да провери. Почти безгласно, Уилард започна да брои:
	— Едно…, две…, три…
	Пое треперливо дъх.
	— … четири… — пак пое дъх… — пе…
	Отговори му крясък. Под и към коридора вън от контролното помещение светлините святкаха диво. А след това запримигваха една по една, сякаш невидима сламка е изсмукала електричеството. И все пак Уилард не можа да се насили да тръгне по посока на звука, дори когато гърлените ревове и зловещите, пронизителни скърцания се приближаваха.
	Затова кошмарите дойдоха при него.
	Сънищата, също като хората, които ги сънуваха, бяха гладни за още.


>>	„Смолс Парадайз“*
	[* „Смолс Парадйз“ е някогашен клуб В Харлем, Ню Йорк, отворил врати през 1925 година. Собственикът се наричал Ед Смолс. През 20-те години на XX век това е бил единственият известен харлемски нощен клуб, собственост на афроамериканец. — Б.пр.]

	Половин час след полунощ Мемфис вървеше напред-назад пред „Хотси Тотси“ и нервно подрънкваше с монетите в джобовете на панталоните на своя взет под наем смокинг. Колосаната яка на ризата му го стягаше като турникет. Препрочете стихотворението, което беше написал този ден, сгъна отново листа и го пъхна във вътрешния джоб на костюма си, после отново се заразхожда напред-назад, от време на време оглеждаше улицата.
	— Божичко, Мемфис, ще направиш дупка в паважа — подкачи го портиерът Кларънс. — Някой следи ли те?
	— По-скоро аз следя някого — отговори Мемфис.
	До тротоара спря такси. Той чу познатия дрезгав глас да подвиква:
	— Запазете рестото.
	Обърна се и видя Тета да слиза от задната седалка, облечена в черна дреха с мъниста и бяла наметка от лисица. Очертала беше тъмните си очи с молив, за да заблестят като две тъмни перли. Подстриганата й на каре коса беше лъскава и с безукорна линия. Усмивка се прокрадваше в ъгълчетата на алените й устни, докато вървеше към него като видение.
	— Добър вечер, Принцесо — поздрави той, когато си върна гласа.
	— Добре си се спретнал, Поете — отвърна на поздрава Тета.
	— Ти си… — затърси подходящата дума. — Пламенна.
	Тета изви тънка вежда.
	— Напомни ми следващия път да си взема речника.
	Мемфис се усмихна широко.
	— Следващия път. Харесва ми как звучи.
	Кларънс го стрелна с очи, докато отваряше вратата, но той пренебрегна погледа.
	— Няма ли да влизаме? — попита Тета.
	— Тук не. Изненада е, не помниш ли?
	Мемфис съпроводи Тета по 7-о авеню и 134-та улица. Един полицай, който обхождаше своя район, се приближи и Мемфис поизостана на благоприлично разстояние от Тета. Полицаят докосна шапката си, а Тета успя да се усмихне хладно. Щом полицаят се отдалечи, Мемфис отново тръгна до нея.
	— На следващия ъгъл — упъти я той.
	— Е каква е голямата тайна, която си планирал?
	— Сега ще разбереш. Затвори очи — рече той. — Бързо. Направи три големи стъпки. Ииии… погледни.
	Тета примигна от ярката табела.
	— „Смолс Парадайз“? Това шега ли е?
	Мемфис пъхна палци под реверите си.
	— Приличам ли ти на човек, който се шегува с това облекло?
	— Добре, да попитам: какъв е поводът?
	Мемфис се засмя.
	— Осемнайсетата годишнина от първата ни среща.
	— Това място е скъпарско. Откъде ще намериш кинти за него, Поете? — прошепна Тета, когато портиерът, който носеше бели ръкавици, ги покани вътре със студено: „Добър вечер.“
	— Продадох някои неща. Натрупах богатство от канадско уиски. Оказа се, че съм същински Рокфелер. Знаеш как става — рече Мемфис. Всъщност от седмици спестяваше пари.
	Мемфис даде на главния сервитьор пет трудно спечелени долара и ги отведоха на прилична маса — не толкова хубава, като онези, на които бяха настанени истински богатите, които можеха да си позволят бакшиш за много повече от пет долара, нито като на известните, които точно в този момент танцуваха валс и имаха специално запазени маси до дансинга, но ставаше. Правилата на клуба разрешаваха да си внесеш бутилка алкохол, ала Мемфис искаше да купи контрабанден алкохол от сервитьорите. Скъп беше, но поне парите оставаха тук, в Харлем, а и така щеше да се почувства като истински богаташ пред своето момиче. Искаше Тета да види, че не е гладуващ поет, който дели една стая с братчето си в къщата на леля си, докато записва залозите за харлемски хазартен бос, не човек, който се справя криво-ляво, ами като уважаван мъж. Някой. Като онези от тълпата, сред която тя се движеше обикновено.
	Оркестърът на Чарли Джонсън* свиреше така, че джазът да се лее за танцуващите, които бяха толкова много, та беше чудно как изобщо някой успява да се движи на дансинга. Издокарани в смокинги сервитьори кръжаха и танцуваха между масите, държейки тежките си подноси високо над главите, без да разлеят и капка. Имаше дори един предприемчив сервитьор на кънки. Цялата атмосфера излъчваше идеята за бляскав, всичко приемащ цирк.
	[* Чарли Джонсън (1891–1959) е американски пианист и диригент, който е ръководил от 1925 до 1935 г. оркестъра в Смол’с Парадайз. — Б.пр.]
	— Когато този оркестър се умори, застъпва друг — надвика шума Мемфис. — Изобщо не спираш да танцуваш. Ритъмът ще е все така неудържим и при изгрев. Можем да танцуваме цяла нощ.
	— Да се надяваме, че този път няма да има хайка! — провикна се в отговор Тета.
	— Ако не беше онази хайка, никога нямаше да се срещнем.
	— Със сигурност. Но едно измъкване е достатъчно, не мислиш ли?
	Един от сервитьорите ги приближи устремено и поднесе коктейлите им, маскирани в чаши за чай.
	— Заповядайте, госпожице, господине — рече той и Мемфис долови леко осъдителния тон, който се промъкна под учтивостта: Какво правиш тук с бяла жена?
	— Благодаря ви — рече Мемфис с умишлено пресилена учтивост, въпреки че се вбеси. Като че се извиняваше за престъпление, което не беше извършил. Огледа се крадешком и видя неодобрението по лицата на някои хора. Но може би ако станеше велик човек, уважаван поет, това щеше да е достатъчно, за да нарушат правилата си. А Мемфис вече пишеше всеки ден. Вече бе изпълнил един бележник с нови стихове. Като онова, което беше в джоба му и беше написал специално за Тета.
	Той все я поглеждаше скришом, а тя гледаше към танцуващите, надяваше се, че я е впечатлил. Последния път, когато бяха заедно във фара, Тета беше казала, че всичко е наред, но Мемфис знаеше, че не е така. Притесни се, че проблемът е в него, че той не е достатъчен. Отчасти това беше причината да направи тази вечер толкова специална.
	— Всичко ли е наред, Принцесо?
	— Всичко е тип-топ — отвърна Тета, но по кожата й под коприната на ръкавиците започна да пробягва лека топлина, тя се опита да не изпада в паника. Няма нищо, успокои сама себе си. Остана с прикован в дансинга поглед и след няколко дълбоки вдишвания боцкането изчезна. Вече я беше спохождало на няколко пъти след онази нощ в театъра, когато бягаше, за да спаси живота си от Пентаграмния убиец. Веднъж се бе случило и докато спеше. Събуди се от кошмар с цвилещи коне, препускащи диво в снега около горящо село, и разбра, че дланите й са горещи като току-що разпалени въглени. Наложи се за няколко секунди да ги пъхне под водата от чешмата, за да си възвърнат обичайното състояние.
	— Ами тогава предполагам, че трябва да ти дам това. — Мемфис взе сгънатата хартия от джоба си и я постави на масата до чашата на Тета.
	— Какво е?
	— Подарък за годишнината — рече той. — Вече седмица работя върху него.
	Тета забърника края на листа.
	— Сега ли да го прочета, или по-късно?
	Мемфис вдигна рамене.
	— Както ти харесва.
	Пръстите на Тета отново се нагорещиха. Сърцето й заби диво.
	— Аз… Аз мисля, че ще го запазя за по-късно, като подарък — каза тя и пъхна листа в мънистената си чантичка. Доплака й се, но се страхуваше, че ако се разплаче, ръцете й наистина ще пламнат отново. Затова продължи да стои с прилежно приковани към хората на дансинга очи, докато всичко пред погледа й не се размаза.
	Мемфис подръпна яката си. Специалната му среща по случай годишнината изглежда излизаше от контрол, и то бързо. Наблюдаваше група бели мъже, които съпроводиха дамите си до дансинга, смееха се, бяха безгрижни. Всяка вечер идваха с железницата, за да се понесат във вихъра на танца, а после пак железницата ги отнасяше към центъра, където веселието продължаваше в представленията на Бродуей, богаташките клубове и хотелите, където обслужваха само бели. Мисълта, че те можеха да идват тук, в неговия квартал, в неговите клубове със своите дами и в това няма нищо притеснително, жегна Мемфис. Очакваха, че това им е позволено, никой нямаше да им задава никакви въпроси. А Мемфис трябваше да внимава как се държи със своето момиче в собствения си дом.
	Под масата, без никой да види, той преплете пръсти с пръстите на Тета, наслади се на копринената мекота на ръкавицата й. Дори само допирът на дланта й го караше да тръпне. През две маси група харлемски високопоставени особи гледаха неодобрително. Можеха да вървят по дяволите. По дяволите белите, които създаваха правилата, и благовъзпитаните хора от Харлем, които ги спазваха.
	Мемфис притисна по-здраво пръстите на Тета. Тета ахна.
	— Довери ми се. — Той извади преплетените им пръсти от скривалището, постави ръцете им на гладкото море на покривката на масата. Погледна към собствените си хора през няколко маси, предизвикваше ги. Най-накрая те отклониха поглед и Мемфис се зарадва на тръпката от победата: Не ми казвайте как да живея. Оркестърът подхвана нов танцов номер. Още желаещи да танцуват се стекоха към вече претъпкания дансинг. Подмина ги бяла двойка, ръцете им бяха сплетени като тези на Тета и Мемфис. Момичето, блондинка с диадема от фалшиви диаманти в косата, погледна от Тета към Мемфис и отново към Тета. Блондинката може би беше положила огромни усилия да се нагласи елегантно, но в изражението й се четеше искрена завист, а то беше най-истинското нещо по нея. Поспря за секунда, за да уловят двамата осъдителното й отношение.
	Тета отвърна на погледа й. Не изглеждаше щастлива. Мемфис държеше ръката й здраво, показваше й, че всичко е супер.
	Той беше с нея. Ръката й беше топла в неговата, много топла и изведнъж изражението на Тета се промени от предизвикателство към страх. Бърза като светкавица тя измъкна ръката си. Блондинката се усмихна самодоволно и двамата с кавалера й изтичаха да се присъединят към щастливите танцьори. Мемфис усети жеста на Тета като удар в стомаха.
	Тета скочи, изправи се до масата и почти разля питието си. Грабна чантата си.
	— Съжалявам. Не ми е добре, Поете. Ще си вървя — каза тя и тичешком излезе от клуба.
	— Тета! Тета! — извика след нея Мемфис. Тръгна след нея, но сервитьорът го спря.
	— Сметката ви, господине.
	— Веднага се връщам, кълна се!
	— Това вече съм го чувал — не мръдна от мястото си сервитьорът и Мемфис се почувства двойно унижен, веднъж от внезапното тръгване на Тета и втори път от подозрителното отношение на сервитьора. Никой не спираше белите клиенти на вратата. Всички наблюдаваха как Мемфис извади портфейла си и пусна няколко монети на сребристия поднос.
	— Доволен? — попита той.
	Специалната вечер се бе разпаднала на парчета. Като за черешка на тортата, Тета беше оставила стихотворението, върху което той така се бе старал. Гневен, Мемфис грабна листа и си тръгна, без да забелязва леките прогорени очертания от две длани върху ръба на бялата покривка.


	Улиците на Харлем, окъпани в неонова надежда, дразнеха поелия към дома Мемфис. Група пияни младежи от централната част излязоха от достъпния само за бели „Котън Клъб“* и се запрепъваха по Ленъкс авеню, пеейки „всичко е тип-топ“** с цяло гърло.
	[* „Котън Клъб“ е едновремешен нюйоркски нощен клуб, намирал се в Харлем, просъществувал от 1925 до 1935 година. По-късно се премества в театралния район на Манхатън. Златните му години са по времето на Сухия режим (периода на забрана на алкохола в САЩ от 1920–1933 г.). Достъп до клуба имали само бели клиенти, макар че в него са се изявяват много велики афроамерикански музиканти. — Б.пр.]
	[** Песен на Ървинг Милс (1894–1985) от 1925 година. — Б.пр.]
	Заемаха по-голямата част от тротоара и на Мемфис му се прииска да ги посбие, да ги изблъска от улицата. Вместо това пъхна ръце дълбоко в джобовете на костюма си, където пръстите му стиснаха смачканото стихотворение.
	— Ей, Ромео! Какво стана със страхотната ти среща? — подвикна му Кларънс през смях от входа на „Хотси Тотси“, когато Мемфис мина покрай него. — Я не се кахъри, Мемфис. Вътре е пълно с момичета.
	Но го няма момичето, в което съм влюбен, помисли Мемфис. На тротоара на запуснатата улица в края на квартала, далеч от възторга на Ленъкс авеню, лежеше проснат мъж и миришеше на алкохол. Мемфис разпозна един от местните пияници — Ноубъл Бишъп. Нямаше палто. Човек можеше да си умре от студ навън.
	Запристъпва от крак на крак.
	— Ей. Ей, господин Бишъп. Добре ли сте?
	Пияницата го изруга.
	Страхотно. Лежи си тук, помисли си Мемфис. Знаеше какво би казала Октавия: „Не можеш да помогнеш на човек, който не желае да му се помогне.“
	Но мъжът имаше вид на развалина. Ризата му беше разкъсана, на ръката му зееше рана, която не изглеждаше да е шега. Мемфис стоеше в студа, разкъсван от съмнения как да постъпи.
	— Май ще ви трябва лекар — опита той.
	Ноубъл Бишъп отбори зачервените си очи с изражение, в което нямаше и капка надежда. Гласът му беше слаб и прокъсан.
	— Защо? Той ще ме освободи ли?
	После отново обори глава на студения тротоар и се разплака.
	Мемфис не беше лекар, не беше и светец. Не можеше да освободи нито един от двама им. Но можеше да направи нещо за загноилата прорезна рана на Ноубъл, ако имаше достатъчно смелост да опита. Или и в това щеше да се провали?
	— Господин Бишъп, най-добре да погледна раната на ръката ви — предложи той и се приближи. Сърцето му биеше силно в гърдите. Цялата вечер беше бедствие, а ето го как флиртува с възможността да си навлече още неприятности.
	Пияницата здраво зарита към него.
	— Не ми трябва помощ от теб! Идиот!
	— Трябва ви помощ от когото и да е. Нека да погледна. Нищо повече.
	Ноубъл подаде неохотно ръката си с едва сдържано ожесточение в погледа. Миришеше не само на алкохол, но и на урина. Потиснал отвращението си, Мемфис улови ръката на мъжа за китката и точно под лакътя и затвори очи, опита се да стигне до изцелителното място дълбоко навътре. Нищо не се получи. Никаква искра. И изведнъж нощта се превърна от ужасна в обнадеждаваща.
	— Няма я — каза Мемфис на себе си. Чувстваше се трескав. — Отново я изгубих.
	— Пусни ме!
	Мъжът го удари по рамото и му зашлеви плесница по ухото.
	— Ох! Спри, дърт пияница! — рече Мемфис, като избягваше ударите.
	— Пусни ме! Пусни ме!
	Ругаейки в ритъма на оркестъра, Ноубъл го удари още веднъж по бедрото и цялата противна нощ се надигна в Мемфис като вълна. Не искаше да изцели Ноубъл Бишъп; искаше да го удари и да не спира. Искаше да си го върне на света. Стиснал зъби, той стисна здраво ръката на мъжа.
	— Искаш ли тази ръка да изгние, проклет глупако? Спри, преди да съм ти отвърнал! Спри…
	Връзката премина през Мемфис бързо и мощно, като електричество. Тялото му трепна два пъти. Усети вкус на желязо на небцето си. Улиците се размазаха, посивяха, после се изпълниха със светлина. Последното, което видя, беше как очите на пияницата се окръглиха като монети, когато се опита, но не успя да проговори.
	Мемфис сякаш падаше, около него се чуваше шум като от течаща вода. Тялото му се отпусна, отново застана в онова другото, изцеляващото място, което стоеше между този и другия свят. Усещаше натиска на духовете около себе си. Ръцете им най-напред го приветстваха за завръщането му, а след това ги видя всички наоколо: неясни сенки на предци, облечени в слоеве дрехи, протягащи ръце през океани и поколения, непознати и толкова близки. Носеше се тих, далечен ритъм на барабани и полугласно пеене. Топъл повей донесе мириса на сол и нажежен пясък.
	Когато ръцете им се пуснаха, силуетите се разделиха и Мемфис видя майка си в палто от синьо-черни пера да му маха през кехлибарените полета със зрееща на слънцето пшеница.
	— Мемфис. Синко… — Гласът й беше дрезгав, думите забавени, сякаш й костваше огромни усилия да говори. — Н-нямаме много в-време.
	Притисна стомаха си, повдигаше й се, повърна малка, космата топка. Тънка струя мазна слюнка потече от устните й. Гласът й изтъня до грак. — Следвай. Окото. Изправи. Провинението.
	Тъмни, кълбящи се облаци се струпаха на хоризонта и скриха слънцето. Гневна светлина запращя срещу покритото с кълбящи се облаци небе и се спусна раздвоена към земята. В кратките проблясъци се виждаха призраци; полюляваха се сред житото като проблясващи плашила. Тези мъртви изобщо не приличаха на сенчестите духове, които бяха приветствали Мемфис в изцеляващото място. В тези духове нямаше нищо благосклонно, не бяха негови предци. Напротив, у тях имаше нещо ужасяващо и стръвно, сякаш можеха да ядат, да ядат и никога да не се наситят.
	Нова, предвещаваща буря мълния освети небето и описа кръг около мъжа с цилиндъра. Затанцува върху дланта му. Той изглеждаше много доволен. Смехът му огласи всичко едновременно. Протегна ръка към Мемфис и въпреки че беше далеч, лицето му изникна огромно и близко.
	— Мое — рече сивият мъж с глас, стар като времето. Тръгна през полето към Мемфис, а мъртвите тръгнаха с него.
	Майката на Мемфис кашляше и се гърчеше от някаква жестока промяна. Очите й се разшириха, мъчеше се да прошепне една-единствена дума:
	— Бягай.
	Вихрушка от синьо-черни пера и отчаяно грачене погълна майка му пред собствените му очи. Тя се издигаше, превръщайки се в гарван и плачейки към гневното небе. После се спусна надолу и подръпна яката на Мемфис с клюна си, сякаш се опитваше да го издърпа от това място, но мъжът с цилиндъра и свитата му от мъртви беше като магнит, привличаше го. Мемфис чуваше пулса си в ушите. Клепачите му трепкаха. Имаше усещането, че може да започне да пада и да пада вечно.
	Стресна го удара на пера по лицето. Гарванът изграчи в лицето му и Мемфис изведнъж излезе от изцелителния транс, облян в пот и объркан. Ръцете му продължаваха да стискат ръката на Ноубъл Бишъп, но самият Ноубъл лежеше на земята, неподвижен като мъртвец.
	— Господин Бишъп, сега трябва да ставате. — Обзет от страх Мемфис заразтърсва и заумолява неподвижния пияница. — Господине, моля, моля ви, събудете се. Моля!
	Ужас пропълзя в Мемфис. Още малко и щеше да заплаче. Високо горе, небето пулсираше от мълнии. Вятърът връхлиташе на пориви, гонеше и преобръщаше окапалите листа по улицата. Започна проливен дъжд. Мълния падна върху дърво от другата страна на улицата и от него се отчупи клон, пламна и запуши. Мемфис издърпа стареца в уличката, където можеше да бъде защитен.
	— Свети Боже — възкликна той, загледан в неподвижното тяло на Ноубъл. — Убих го.
	Двама полицаи обхождаха района си и наближаваха по улицата. Мемфис знаеше, че точно тези двамата работят за Холандеца Шулц* и щеше да им дойде повече от добре да заловят един от събирачите на залози на Папа Чарлз за каквото нарушение се сетят. Убийството щеше да е адски добро обвинение.
	[* Артър Флегенхаймър (1901–1935), известен като Холандеца Шулц (или Дъч Шулц) е американски гангстер, високопоставена особа в организираната престъпност на Ню Йорк. Лично си избира прозвището Холандеца Шулц, защото считал, че е звучно и така по-лесно и често ще пишат за него във вестниците. — Б.пр.]
	— Господин Ноубъл, моля ви, събудете се — умоляваше го Мемфис.
	Бишъп Ноубъл се закашля и пое дъх. А после започна да похърква леко и това беше най-хубавият звук, който Мемфис беше чувал.
	— Успях — засмя се той от удивление към ръцете си. — Успях — повтори почти благоговейно. Ченгетата бяха съвсем близо до него.
	— Ей! Тук има човек, на когото му е лошо! — извика Мемфис иззад защитата на стената. Щом видя, че полицаите се насочват към уличката, той се обърна и хукна, подкачи се и прескочи оградата към дома.


>>	Градът на шестте милиона мечти

	Януарската мъгла тегнеше над нюйоркчани. Дните бяха кратки, а нощите твърде дълги за хора, които бяха научили да се страхуват от съня. Майките бдяха до леглата на децата си. Богатите молеха своите слуги да седят наблизо и да ги събуждат на всеки няколко часа. Търговията с контрабанден алкохол процъфтяваше. Градът беше разтревожен, изплашен и много близо до насилието.
	Но Лин и Хенри живееха за тези нощи. Сънищата им предлагаха бягство от тревогите на истинския свят, убежище за надежда и възможност. Докато чакаха в красивата стара железопътна станция, Хенри свиреше на пиано, пробваше нови песни, дебнеше дали ще получи одобрението на Лин, или пренебрежението й. Ако тя намръщеше нос, все едно миришеше лошо, той изоставяше песента. Но ако наклонеше глава на една страна и започнеше бавно да кима, знаеше, че е на прав път.
	— Когато решиш да дойдеш във „Фолис“, само кажи и ще ти намеря най-хубавото място — обеща Хенри.
	— Защо да идвам? Мога да те слушам и тук.
	— Не само заради мен. Има страшно много танцьори, певци, големи звезди. Много е бляскаво, не знаеш ли?
	— Звучи ми дълго и тягостно.
	— Повечето хора харесват „Фолис“.
	— Не съм повечето хора.
	— Скъпа, по-истинни думи не са изричани — Хенри се разсмя.
	Когато пристигаше в гората, Уей Мей винаги посрещаше влака. Засияваше към Лин и улавяше ръцете й като сестра, после стеснително поглеждаше към Хенри.
	— Госпожице Уей Мей, тази вечер изглеждате лъчезарна — с пресилена учтивост казваше Хенри, а Уей Мей се разсмиваше зад ръката си. Понякога двете с Лин придружаваха Луис и Хенри при излетите им край брега на реката. Зад колибата на Луис, където музиката отекваше из гората — във ведрите синкопи на Диксиленд се промъкваха високите ноти на ерху*.
	[* Древен китайски струнен инструмент. — Б.пр.]
	— Ще ви покажа как се танцува чарлстон. — Лин заподскача, уловила Уей Мей за ръце.
	Уей Мей се отдръпна, когато видя как се танцува чарлстон.
	— Що за ужасен танц! Така лишен от грация! Не е като перата.
	— Покажи ни как се прави — подразни я Хенри, а Уей Мей затанцува с вълнообразни движения през тревата, диплейки ръкавите на роклята си, сякаш е пролетта, която се връща към живота.
	— Красиво е — възхити се Луис. — За пръв път виждам подобен танц. Дори на приемите в Квартала не съм виждал.
	— Де да можеха и жените да участват в представленията — рече Уей Мей и седна отново до Лин.
	— Жените не могат ли да играят в китайската опера? — попита Хенри.
	— О, не! Тя е само за мъже.
	— Дори и женските роли ли?
	— Да.
	Луис се засмя.
	— Хм. Звучи много сливащо.
	Хенри се разсмя и отмести поглед.
	— Какво значи сливащо? — не разбра Уей Мей.
	— Нищо — каза бързо Хенри и леко смушка с лакът Луис. — Покажете ни още нещо, госпожице Уей Мей, ако сте съгласна.
	Уей Мей танцуваше, а Лин шаваше с пръстите на краката си в росната трева, наслаждаваше се на хлъзгавата й хладина. Двамата с Хенри бяха приели случващото се за нещо обикновено. Старото бродене из сънищата, което някога им се струваше необикновено и вълнуващо, сега ги отегчаваше. Тук можеха да напишат сами собствените си мечти и всяка вечер нощите ставаха повече от истински.
	Луис показа, че е мил и забавен, а Лин виждаше защо Хенри толкова много го харесва. Когато погледнеше нагоре към него, Луис затрептяваше като създаден от слънчева светлина на фона на златистото небе. Лин харесваше начина, по който той говореше, сякаш думите плуваха в разтопен мед.
	— Може би трябва да се омъжиш за Луис — размишляваше Уей Мей, когато двете с Лин се връщаха към мястото си в гората край селото. — От него ще излезе чудесен съпруг. Много е красив. Почти толкова, колкото моят бъдещ съпруг. Но не точно.
	Лин потисна желанието да извърти очи. Уей Мей можеше да превърне всичко в евтина романтична история.
	— Не съм готова за съпруг.
	— Ти си на седемнайсет! — наставнически се произнесе Уей Мей.
	— Именно — не се даде Лин.
	Уей Мей въздъхна загрижено. Потупа ръката на Лин като притеснена леля.
	— Не се тормози, Лин. Сигурна съм, че родителите ти ще намерят някого за теб — разпалено рече тя и Лин разбра, че не бива да се засяга от думите й.
	Търпението на Уей Мей не се простираше върху научните опити на Лин.
	— Кога ще завършиш? — оплака се тя, защото Лин се взираше в една къща в селото, която бяха променили, и чакаше да види дали ще се промени, докато я наблюдава. — Науката е толкова глупава!
	— Науката е всичко друго, но не и глупава — отсече Лин. — Трябва да направя проверка чрез опити.
	— Тези атоми, за които говориш. Какви са?
	— Изграждат блокове от енергия. Всичко в света, цялата материя, е създадено от атомите — обясни Лин. — Дори ние.
	— Ами сънищата? Те от какво са направени? — попита Уей Мей.
	— Предполагам, че са родени от въображението на хората. От техните емоции. Безкрайно обновяване, безкрайно съзидание — рече Лин. Но се чудеше: можеше ли енергийното поле да бъде породено от всички мисли, желания и спомени в сънищата? Така ли се призоваваха мъртвите? Какво се случваше, когато в пейзажа влязат и няколко бродници сред сънищата? Може ли тяхното общуване да превърне съня в истина?
	Всяка вечер към края на разходките си сред сънищата Лин провеждаше своите експерименти. Най-напред беляза ръцете си с пепел от огъня. Когато се събуди, ги огледа за белези, ала не намери никакви. На следващата вечер пусна няколко камъчета в джоба си, за да види дали може да ги изнесе от съня, но не се получи. Дори се опита да внесе едно фазаново перо в света на сънищата за Уей Мей, но когато пъхна ръка в джоба си, той беше празен.
	— Може би някои неща не се поддават на експерименти — размишляваше Уей Мей и следеше с поглед как едно врабче подскачаше от клон на клон, а после литна към бляскавите покриви на селото и изчезна. — Може би има неща, които съществуват само защото ние ги създаваме, защото така трябва.


	Часове наред Хенри и Луис ловяха риба из реката или свиреха на предната веранда на колибата, Луис на цигулка, Хенри на хармоника. Друг път ходеха на дълги разходки с Джаспър, а Хенри разказваше на Луис всичко за Ню Йорк и тамошните си приятели.
	— Ще те заведа на радиопредаването на Ийви и ще се разглобим от танци в „Хотси Тотси“ с Мемфис и Тета. Там страшно ще ти хареса. Получи ли вече билета за влака? — попита Хенри.
	— Не още, шер. Но ще ида до пощата сутринта и ще проверя дали е пристигнал.
	— Луис, сутрин като се събудиш спомняш ли си сънищата ни? — попита разтревожен Хенри. Ако не помнеше, как щеше да разбере, че трябва да си вземе билета?
	— Разбира се. Кой би могъл да забрави това? — Луис потърка носа си в носа на Хенри.
	— За всеки случай искам да изпробвам нещо, Луис: когато се събудиш, ще си спомниш. Ще си спомняш всичко.
	— Всичко — прошепна Луис и целуна Хенри, беше нежна френска целувка.
	За Хенри имаше само един неловък момент и това беше гъсталакът от грамофончета. Всеки път, когато минаваха покрай моравосините цветове, Луис го дърпаше настрана. Изобщо не доближаваше грамофончетата. Всъщност изглеждаше невероятно изплашен.
	— Какво са ти направили тези цветя? — пошегува се веднъж Хенри.
	Луис не се разсмя.
	— Не знам. Просто ме карат да се чувствам зле — разтри той глава. — Мирисът им ми докарва главоболие.
	И сега щом се отдалечиха от грамофончетата, настроението му отново се разведри. Той се усмихна лъчезарно, издърпа блузата над главата си и я хвърли към Хенри.
	— Пръв ще стигна до въжената люлка! — извика, тичайки към искрящата река.
	— Почакай! — извика Хенри. През смях хвърли дрехите си на тревата и хукна след Луис.
	Понякога част от света на сънищата губеше цвят или примигваше като електрическа крушка, която трябва да се смени. Когато това се случеше, Лин и Уей Мей се съсредоточаваха, насочваха енергията си към помъртвялата част и пейзажът отново се променяше под ръцете им, изпълваше се с топлина и багри.
	— Майчице, това си го бива — удивяваше се Луис и дори да му докривяваше, че двамата с Хенри не могат да извършат такива алхимични преобразувания, никога не даде да се разбере.
	Над главите им се изливаше като дъжд постоянен поток от единици и нули, което подсещаше Хенри за теорията на музиката и структурата на песните, а Лин за И Дзин*. Цели светове от сънища се раждаха от този цифров дъжд: призрачните джазоркестри от Уест Енд в Ню Орлиънс се появяваха на фона на мъгливото небе. Спускащо се влакче на ужасите на Кони Айлънд, спомен от детството на Лин, описваше постоянно цифрата осем.
	[* Древен китайски метод за гадаене. — Б.пр.]
	Изникваше китайски куклен театър, пръчиците се движеха от невидими ръце.
	Сякаш цялото време — пространство се разгръщаше изведнъж около тях, река без край. Границите на личностите им изчезваха, носеха се през времето и времето се носеше през тях, а самите те не знаеха дали нещата, които виждат, вече са били, или тепърва ще бъдат. Хенри никога не беше изпитвал толкова дълбоко чувство на щастие, никога не се бе чувствал така добре в кожата си и в света.
	— За нас — каза той и вдигна чашата.
	— За нас — отвърнаха другите и се загледаха в небето, което раждаше нови сънища.


	Ако нощите бяха магични, дните не бяха такива. За пръв път, откакто бяха приятели, Хенри и Тета се караха. Броденето из сънищата до такава степен изпиваше силите на Хенри, че той не се събуждаше преди три или четири следобед. Пропусна три последователни репетиции.
	— Не мога повече да измислям истории, за да те спасявам, Хен — предупреди Тета. — А Хърби готви нещо. Мисля, че се опитва да наложи своята песен за сметка на твоята. Най-добре днес да се появиш, ако си знаеш интереса.
	— Не се тревожа за Хърби. — Хенри си взе една от цигарите на Тета.
	— А трябва. И откога пушиш?
	Хенри се ухили.
	— Трябва ми само малко енергия.
	Раздвижи пръсти самоуверено и присмехулно.
	Тета издърпа цигарата от устата му.
	— Тогава поспи малко. Наистина.
	Но Хенри не слушаше. Не можеше да слуша. Съществуваха само Луис и сънищата, а той би направил всичко, което му е по силите, за да има и двете. Двамата с Лин вече насилваха границата на търпимото. Всяка вечер навиваха будилниците си за все по-дълго време.
	В света на сънищата обаче Лин долавяше някаква особена нотка. Когато преобразяваше безформен камък в слънчогледи, чиито венчелистчета повтаряха спираловидни мотиви, тя усещаше енергията, която се увива под пръстите, енергията ки се движеше мощно между нея и Лин, всички тези атоми, които се променяха, преобразяваха, цели вселени се раждаха. Не — създаваха. Двете с Уей Мей ги създаваха. Ние го направихме, мислеше Лин. Като богове. Беше едновременно магия и наука, смесица, като нея, нямаше нищо по-красиво.
	Една нощ, докато лежаха на росната трева и наблюдаваха розовите облаци, носещи се лениво към вечния залез, Уей Мей се обърна към Лин.
	— Какво се случи с краката ти, войниче?
	Лин седна бързо. Инстинктивно придърпа полата си върху тях.
	— Нищо — каза тя.
	— Не. Виждам начина, по който се отнасяш към тях. Винаги ги криеш. Криеш нещо. Някаква тайна. — По лицето на Уей Мей се четеше решимост. — Щом ще сме приятелки, трябва да ми кажеш всичко.
	Лин придърпа колене към гърдите си — просто действие в света на сънищата, невъзможно, когато беше будна.
	— Преди няколко месеца се разболях много тежко. Когато се съвзех, мускулите на краката ми бяха спрели да работят. Сега ми трябват шини за краката и патерици, за да вървя. Но понякога, точно преди да се събудя, има миг, в който продължавам да съм в съня. И забравям какво ми се е случило. Забравям за болестта и за краката си. В тези няколко секунди мисля, че болестта е била само лош сън, че ще стана и ще изляза от стаята си, ще изтичам по стъпалата, сякаш нищо не се е случило. Но след това истината се промъква. Единственото място, на което съм свободна, са сънищата.
	— Сънищата са единственото място, което прави свободни всички ни — рече Уей Мей и с пръст обърна лицето на Лин към своето. Ръцете й миришеха на пръст, като мъха по хълма. — В моето село имаше момче, което беше като теб. Всеки ден му правеха масажи, за да облекчат болката. Трябва да накараш огъня в мускулите ти отново да работи, войниче.
	Уей Мей повдигна внимателно подгъва на полата на Лин и прокара пръсти по прасците й. Започна да масажира мускулите, приплискаше с изненадващо силни пръсти. Лин потисна едно изохкване. В болницата, след като отшумя заразата, лекарите бяха обездвижили краката й с гипс, после с шини, после с ремъци. Дори Лин докосваше тялото си възможно най-рядко.
	— Прави го всеки ден — нареди Уей Мей. Наклони глава назад, към слънцето, зареяла поглед към златистите хълмове. — И аз искам да остана тук завинаги. В сънищата. Без болка, без борба. — Лицето й изразяваше тъга. — Ще ти кажа една моя тайна. Не харесвам господин О’Баниън. Той не е добър човек според мен. Лъже.
	— Какво имаш предвид?
	— Днес чух слух за едно от другите момичета, които е довел. Казват, че когато пристигнала в Америка, за нея нямало никакъв съпруг, никаква сватба. Измамили я. Вместо да я очаква съпруг, я принудили да работи в бордей — прошепна Уей Мей. — Казват, че сега е съсипана. Непрекъснато плаче. О, сестрице, трябва да се доверя на преценката на чичо си, но въпреки това се страхувам.
	Лин се почуди дали да довери на Уей Мей собствените си опасения. Но не искаше да я тревожи ненужно. Реши да почака и най-напред да говори с господин Лий. И щеше да удвои усилията си да открие този господин О’Баниън. Ако се наложеше, щеше да накара чичо Еди да говори със Сдружението, за да се погрижат подобна съдба да не сполети Уей Мей.
	— Не се притеснявай. Ще се погрижа за теб — обеща Лин.
	Уей Мей й се усмихна.
	— Толкова съм благодарна, че те имам.
	Лин се вгледа в безкрайните кафяви очи на Уей Мей и усети как сънят се размърдва в нея, променя молекулите й, пренарежда атомите, преобразява я в нещо ново и красиво. Това я замая.
	— Какво има, сестрице? — попита Уей Мей.
	— Нищо — отговори Лин, поемайки си дъх. — Нищо.
	— Скоро ще съм в Ню Йорк — усмивка огря лицето на Уей Мей. Ще отидем в операта на твоя чичо или може би дори в Буутс Тиътър*. А в неделите можем да се разхождаме като изискани дами с най-хубавите си бонета. О, как само ще се забавляваме, Лин!
	[* Буутс Тиътър е някогашен театър в Манхатън, построен от актьора Едуин Буут и открит през 1869 година. Театърът се е отличавал с изключително пищна и сложна вътрешна архитектура и сценично оборудване, което е било последен писък на модата и нивото на тогавашната техника. — Б.пр.]
	— Никой не носи боне — рече Лин, запазвайки с усилие сериозен вид.
	— Селото ми е много малко — смути се Уей Мей. — Ти ще ми покажеш какво е модно.
	— Щом аз ще съм ти водач в модата, значи си в беда — каза Лин, обзета от угризения, че дразни приятелката си.
	— Ще бъдем като сестри — размечта се Уей Мей.
	— Да — промърмори Лин. Но всъщност докато перленобелите цветчета се сипеха от ниския клон на разцъфтелия кучешки дрян, тя искаше да каже: Не. Ще бъдем приятелки. Истински. Най-добри приятелки.
	— Ела, скъпа Лин. — Уей Мей скочи и протегна ръка.
	И двете танцуваха с часове под небесата, които бяха толкова искрящо сини, че болеше, когато ги погледнеш.


	В града на шестте милиона сънища Ийви и Сам бяха най-бленуваният сън. Ню Йорк не можеше да се насити на най-новата сензационна мълва. Където и да отидеха, наобикаляше ги тълпа: дори да седяха до ринга. Позираха до коня-шампион на някакъв милионер в конюшнята му в Лонг Айлънд. Вечеряха в елегантната Зала на водопадите в хотел „Балтимор“ до редица от засадени в саксии черешови дървета. Гледаха Довиждане, довиждане, Бони в театър Риц. Излизаха от скандалния „300 Клъб“ на Тексас Гинън* с конфети в косата или се пързаляха по замръзналото езеро в Сентръл парк. Почитателите се тълпяха пред радиостанцията, хотел „Уинтроп“ и дори пред музея, само и само да зърнат най-новата златна двойка на Ню Йорк. Нощните клубове си съперничеха двамата да им бъдат клиенти. Малки и големи подаръци идваха по приносители в кутии, изпълнени с фина опаковъчна хартия — „Знак за нашата «ясновидска» привързаност“! — а вътре имаше брошка или копчета за ръкавели и обещание да подготвят най-добрата си маса за Сам и Ийви, когато и да решат да ги ощастливят със своето присъствие и, разбира се, дали Гадателката на влюбените би могла да е така любезна да спомене тяхното заведение с ласкав отзив в радиото или във вестниците?
	[* Тексас Гинън или Мери Луиз Сесилия „Тексас“ Гинън (1884–1933) е американска актриса, продуцент и предприемач. По време на Сухия режим отваря известното заведение 300 Клъб, арестувана е няколко пъти заради нарушаване на забраната, но винаги твърдяла, че не е продала и чашка алкохол, просто клиентите сами се снабдявали с него. — Б.пр.]
	Писмата пристигаха с хиляди. „Дейли Нюз“ публикува снимка на обожаваните влюбени във величествения кабинет на господин Филипс, затрупани до шия в писмата на своите почитатели. „Рейдио Стар“ пусна „Съвети за схватливи савски царици“, сред които бяха „Никога не излизайте от клуба, без да сте си поодрали коленете“ и „Дръжте враговете си близо, бутилката си още по-близо.“ Благодарение на двамата, радио „Дабъл Ю Джи Ай“ бързо се превърна в най-слушаната радиостанция в страната. Желаещите да участват в предаването на Ийви се редяха на опашка около радиото.
	Ийви се наслаждаваше на всяка минута.
	— И не забравяйте, скъпи мои — напомняше тя на слушателите, — двамата със Сам ще бъдем домакини на тържеството по случай откриването на изложбата, посветена на Ясновидците в Музея на американския фолклор, суеверията и окултното следващата седмица. Ако си купите билет, можете да спечелите като награда гадаене по предмет за вас самите.


	В западния край на Манхатън се точеше презастроена улица, която се наричаше Рейдио Роу. На нея всеки предприемчив тип би могъл да си купи всевъзможни части за всевъзможни радиа, от достъпните за всички до онези, които се намираха само на магия. Онова, което Сам търсеше в момента, се намираше изключително трудно. Само за него мислеше, докато вървеше по Кортланд Стрийт, покрай магазините, от които гърмеше музика и покрай улични търговци, които се надпреварваха да примамват минувачите с хвалби на висок глас за най-новите, най-скъпи марки и модели:
	— Чисто нова серия с кристали!
	— „Уестингхауз“ — само електрически!
	— „Рейдиола“ означава качество!
	— Доверете се на жиците на Кънингам — те са обезопасени!
	— Толкова чисто звучи, че можете да отидете в съседната стая и да не пропуснете и нота през стената!
	Сам влезе в тъмно помещение за мостри, подмина множеството от майки и татковци, които се възторгваха на техниката, и се постара да избегне погледа на натрапчивите продавачи, които четяха своите пълни с възхвали реклами. Отиде, навел глава до щанда, с надеждата, че няма да го познаят. Зад щанда мъж с мустаци и лъскава, вчесана назад коса дописа касовата бележка и се усмихна на Сам.
	— Дали днес бих могъл да предизвикам интереса ви към едно ново радио, господине? Имаме най-новите модели на склад — с електрически вериги от шест, осем и десет радиолампи.
	— Онова, от което наистина имам нужда, е радиолампа „Бъфало“. Но досега не съм извадил късмет да попадна на такава. Разбрах, че господин Арнолд ги носи, така ли? — Сам плъзна сгъната бележка, прикрепена към петдоларова банкнота, която бе задигнал от един портфейл на път към магазина.
	Усмивката на мъжа се стопи.
	— Господин Арнолд казвате?
	— Да. Бен Арнолд. Това е човекът.
	— Бихте ли ме извинили за момент? — Мъжът изчезна зад тежката завеса в задната част на магазина. След няколко минути се върна. — Изглежда, че в момента нямаме точно тази част, господине. Трябва да се поръча. — Той върна на Сам бележката без петте долара. — Това е касовият бон за покупката. Опасявам се, че това е последният път, в който господин Арнолд може да поръча тази част за вас, господине. В момента вашият особен модел… много се търси. Интересът е малко прекален, ако схващате мисълта ми.
	Сам се намръщи. Сам и Ийви. Светлината върху фалшивия им романс осветяваше прекалено личния му живот.
	— Приятел, чух, че харесвате серия с кристали — каза той.
	На улицата отвори бележката. Към нея беше залепен ключ.
	Нямаше допълнителна информация. Един търговец махна с ръка към него.
	— Дали ще ви заинтересувам с един модел „Зенит“ с шест крушки и усъвършенстван звук? Напълно електрически!
	— Благодаря, приятел. И аз съм такъв — извика Сам. Пъхна бележката и ключа в джоба си и се отдалечи от какофонията на Рейдио Роу към грохота на железницата на 9-о авеню.
	Зад него, мъжете в кафявия седан на улицата не пропуснаха нищо от случилото се.


	Всеки ден вестниците излизаха с набиващи се на очи предупреждения за сънната болест.
	Здравният комисар на Ню Йорк насърчи гражданите да мият често ръцете си, всеки ден да почистват домовете си и да избягват големите струпвания на хора, особено откритите пазари, протестите и работническите митинги. Гражданите трябваше да избягват сградите, облепени с жълти надписи за карантина. Засега хората биваха съветвани да не пътуват до Чайнатаун, нито до „кварталите в съседство“. Някои родители направиха петиция китайските ученици да бъдат отстранени от училищни занимания. Писма до редакциите хвърляха вината за тази напаст върху имигрантите, джаза, разпуснатите нрави, нарушаването на забраната за продажба на алкохол, подстриганата на каре коса, автомобилите и анархистите. Законодателите спореха дали да не добавят още една тухла в непрекъснато растящата законова стена на Закона за ограничаване на имиграцията от Китай. Призоваваха за връщане към традиционните американски нрави и едновремешната религия. По радиото Сара Сноу увещаваше последователите си да се отвърнат от джаз звездите и да се предадат на Исус. След призива говорител уверяваше слушателите, че сапун „Пиърс“ е сапунът, който пази семейството в безопасност, здраво и чисто от екзотични болести.
	В Чайнатаун голям камък с надпис — „КИТАЙЦИ, ВЪРВЕТЕ СИ У ДОМА“ — разби витрината на бижутерската фирма „Чон и синове“. Умишлен палеж изпепели за една вечер ресторанта на Уин Синг; господин Уин стоеше сред падащите като сняг сажди, а оранжевият пламък осветяваше сериозното му лице, докато гледаше как всичко, което е съградил през живота си, изгаря до основи. Полицията разваляше срещи на социални клубове, дори тържеството по случай раждането на първия син на Юен Хонг. Кметът отказа да разреши празненствата за китайската Нова година от опасения за здравето на обществото. В знак на протест Китайското доброволческо сдружение организира демонстрация по Сентър Стрийт до кметството, където на протестиращите им беше наредено да се разпръснат под заплаха от арест или депортиране. Улиците миришеха на свинско и зима, на пепел от огньовете и благовония от молитвите, отправяни към предците, на чиито благосклонни погледи се уповаваха в този час. По улиците нови и нови червени плочки се появяваха, за да упътват мъртвите към домовете им. По праговете имаше поръсен талк, входовете се наблюдаваха за знаци от призраци.
	Навсякъде цареше страх.
	На конференция по евгеника, проведена в елегантната бална зала на хотел „Уолдорф Астория“, изтънчени хора в изтънчени костюми говориха за „проблема със смесването — източникът на упадък за бялата раса“. С помощта на схеми и диаграми те доказаха, че източникът на повечето болести се корени в низшите раси. Нарекоха твърденията си наука. Обявиха я за факт. Определиха поведението си като проява на патриотизъм.
	Хората пиеха кафето си и кимаха в знак на съгласие.


	Мемфис Кембъл събираше залозите, а мислите му бяха другаде. Двамата с Тета не бяха разговаряли след катастрофалната вечер в „Смолс Парадайз“. Мемфис не разбираше как можеш да кажеш на човек, че го обичаш и да избягаш по този начин. Тя му липсваше ужасно, но беше прекалено горд, за да се обади. Тета трябваше първа да дойде при него.
	— Мемфис, слушаш ли ме, синко? — попита Бил Джонсън. — Записа ли правилно числото?
	— Да, господин Джонсън. Едно, четири, четири — каза момчето. Ще го отбележа от ваше име, точно както направих вчера и онзи ден. Не знам защо продължавате да залагате на него, щом не печелите.
	— Наречи го предчувствие — изведнъж Бил прозвуча гневно.
	Блусменът наклони глава, изви я по посока на гласа на Мемфис. — Чух странна история тази сутрин в заведението на Флойд. Нали го знаеш стария пияница Ноубъл Бишъп?
	— Бегло — отговори Мемфис. Стомахът му се присви.
	— Никой не го е виждал, без да е мъртвопиян или да не трепери като дърто псе от липсата на алкохол. Но тази сутрин се появил в заведението на Флойд трезв като краставичка и попитал дали няма да го вземат на работа в заведението, щял да мете. Казал, че го бил посетил ангел. Чудо. — Бил се умълча за миг, за да увеличи въздействието на следващите си думи. — Изцелен бил.
	— Така ли? — Мемфис се постара гласът му да прозвучи безизразно.
	— Така — устните на Бил се изкривиха в ехидна усмивка. — Май някой е похабил чудото, мен ако питаш. Какво ще прави един стар, непотребен пияница с дар като този? Сигурно до идния вторник пак ще се въргаля пиян в канавката — презрително отсече той. — Неведоми са пътищата Божи, не ще и дума.
	— Така разправят — каза Мемфис и се усмихна.
	— Точно така разправят — потвърди Бил, без да се усмихне.
	Мемфис се прибра у дома и разбра, че го чака телеграма.
C>
	Скъпи поете, съжалявам, че изчезнах. Вече се чувствам много по-добре.
	П.П. „Хотси Тотси“ довечера?
@	Твоята принцеса
C$
	— Кой ти е изпратил телеграма? — запита Исая с ококорени очи. — Някой умрял ли е?
	— Не. Всички и всичко са си много живи. — На Мемфис му се струваше, че са се случили две чудеса, а не едно.


	Същата вечер Хенри и Лин навиха будилниците си за своята най-дълга до този момент разходка из сънищата — цели пет часа. На следващия ден Хенри се събуди, а Тета седеше в долната част на леглото му и го гледаше гневно през цигарения дим. Изпод спуснатите щори се процеждаше светлина.
	— Колко е часът? — попита Хенри. Устата му беше пресъхнала.
	— Три и половина. Следобед — лаконично рече Теша. — Изглеждаш плачевно.
	— Е, благодаря ви, госпожице Найт.
	— Не се шегувам. Колко време ти трябва, за да се надигнеш от това легло?
	Мускулите на Хенри го боляха, сякаш цяла нощ е премествал мебели. Прокара език по напуканите си устни.
	— Свеж съм като репичка. Само малко съм понастинал, това е всичко.
	— Не, ти изобщо не си добре. — Тета постави рязко лист хартия. Изрязано от вестник обявление за беседа на „Доктор Карл Юнг, известен психоаналитик“*, пред Нюйоркското общество за етична култура. — Този интелектуалец, Юнг, знае всичко за сънищата. Може би знае и за броденето сред сънищата. Може би е в състояние да ти помогне, Хен.
	[* Карл Густав Юнг (1875–1961) е швейцарски психиатър и психолог. Ученик на Зигмунд Фройд, който създава направление в психологията, наречено „аналитична психология“. Учен с енциклопедични познания, интереси и принос — освен в психологията — във философията, антропологията, изкуството, изучаването на митовете и символите. — Б.пр.]
	— Добре съм.
	— Мисля, че трябва да идем.
	— Ти иди.
	— Можеш поне да чуеш какво има да каже…
	— Казах, че съм добре! — сопна се Хенри.
	Тета трепна.
	— Недей да крещиш — прошепна тя.
	— Съжалявам, съжалявам, скъпа — гняв и вина завладяха едновременно Хенри. Зъбите му тракаха, стомахът го болеше. — Ела да седнеш при мен. Толкова е студено.
	За секунда изглеждаше, сякаш Тета може и да се предаде и да легне до него, поставила глава на гърдите му, като в старите времена. Вместо това тя грабна обявлението във вестника и тръгна към вратата на спалнята, без да погледне назад.
	— Трябва да се изкъпеш. Репетицията започва след час. Ако те интересува.
	На репетицията Хенри беше толкова изтощен, че едва се концентрираше.
	— Хенри! Това беше знак за теб! — лавна Уоли от първия ред.
	Момчето вдигна поглед и видя, че танцьорките го гледат гневно.
	— Съжалявам, народе — проточи той, върнал се в настоящето. За секунда очите му уловиха погледа на Тета. Видя тревогата, точно преди се превърне в гняв. Опита се да я разсмее със смешна физиономия, но напразно.
	— Ако мразя нещо, то е да ми губят времето. Да продължим със спектакъла — обяви тя, без да говори на никого конкретно, но Хенри разбра, че думите й са предназначени за неговите уши.


	И други истории се появиха тук и там: двама работници в метрото изчезнали под земята. Открили фенерите им, осветявали тунела, който копаели за продължението на подземната железница. Книга с джобен формат, принадлежаща на госпожица Роуз Бру, се оказала мистериозно на релсите близо до гарата на 14-а улица. Отчаяна заради провалила се любовна история, тя отишла с приятели до една кръчма в западната част и изчезнала. Опасяваха се, че се е самоубила. Служител в павилион за сувенири бил уволнен по подозрение в пиянство, а той се кълнял, че бил видял светещ призрак в тъмния край на релсите. В един миг бледото създание било приклекнало, твърдял той, а в следващия пропълзяло по стените и се изгубило нанякъде. Пътници съобщавали, че от прозорците на метрото просветвала зеленикава светлина. Копачите в новия тунел „Холанд“ отказаха да слизат под земята. Долу в дълбокото чували ужасяващо жужене на някаква неизразима, безчислена напаст от насекоми. Извикали прорицател, за да благослови мястото; той настоявал, че всичко е изчистено, но работниците знаели, че му е платено да каже това, и сега слизаха само на групи и всеки носеше амулети срещу лош късмет. Бездомниците не слизаха долу; всички несретници, за които се знаеше, че през зимата търсят топлина по гарите на метрото, каналите и тунелите на железниците, очевидно бяха изчезнали в тези въпросни дни.
	Две момчета играели близо до шахта в западната част, когато едното било отнесено. Полицията претърсила района под решетката, сноповете от фенерчетата им шарели по линиите на канала. Не открили друго, освен бейзболната топка на клетото момче и една от обувките му. Но оцелялото момче твърдяло, че водата няма нищо общо, защото видяло как отдолу се протяга неземно бледа ръка и издърпва приятеля му за глезена, бързо като заек, заклещен от жестоките зъби на капана.
	Изчезваха хора. Не беше необичайно за град, в който безмилостни гангстери като Мейър Лански, Холандеца Шулц и Ал Капоне бяха известни, все едно са филмови звезди. Но това не бяха гангстерски „изчезвания“ заради несъгласие или териториални войни. Върху стълбовете на уличните лампи и пред входовете на метрото се появиха написани на ръка съобщения, отчаяни молби от полудели от тревога любими хора:
C>
	ИЗЧЕЗНАЛ: ПРЕСТЪН ДИЛЪН, ФУЛТЪН СТРИЙТ, ГАРАТА НА МЕТРОТО. ИЗЧЕЗНАЛА: КОЛИЙН МЪРФИ, УЧИТЕЛКА, КЕСТЕНЯВА КОСА, СИНИ ОЧИ, ДВАЙСЕТ ГОДИНИ. ПОЗНАВАТЕ ЛИ: ТОМАС ЕРНАНДЕЗ, МНОГООБИЧНИЯ НИ СИН? ЗА ПОСЛЕДНО Е ВИДЯН ДА ВЛИЗА В ГАРАТА НА МЕТРОТО ПРИ КМЕТСТВОТО. ПОСЛЕДНО Е ЗАБЕЛЯЗАН В БЛИЗОСТ ДО ПАРК РОУ. ПОСЛЕДНО Е ЗАБЕЛЯЗАН ПРИ НАПУСКАНЕ НА РАБОТА. ПОСЛЕДНО ВИДЯН, ПОСЛЕДНО ВИДЯН, ПОСЛЕДНО ВИДЯН…
C$
	Но тези истории не бяха важни в града, пълен с истории. Тези разкази биваха сбутвани на последните страници на вестниците, след горещите новини за Бейб Рут и как пътувал с новата си кола „Пиърс-Ароу“ до „Янки Стейдиъм“; след лъскава снимка на Джейк Марлоу, докато наблюдава как прочистват блатото на Куинс за изложението „Бъдещето на Америка в Куинс“, или след подробни описания на тоалета на Гадателката на влюбените от някакво тържество, което посетила със своя любим, елегантния Сам Лойд.
	Изглежда, вестниците бяха запълнени само със своите собствени бленувания.


	— Пишеш много любовни песни. Някога бил ли си влюбен? — попита Лин Хенри на осмата нощ, докато чакаха влака.
	— Да — отговори той и прямо попита: — Ами ти?
	Лин си спомни как се вглежда в очите на Уей Мей.
	— Не — отговори тя.
	— Умно момиче. Любовта е ад — пошегува се Хенри. Седна на пианото и изсвири нова песен.
	— Каква е тази песен? — попита Лин. Звучеше различно от другите песни, които бе свирил. Онези не правеха впечатление. Но тази, която в момента добиваше форма, беше необичайна, приятна и запомняща се. Не беше лековата.
	— Не знам още. Просто нещо, което си свиря — отговори Хенри. Изглеждаше объркан, сякаш е уловен да разказва най-съкровените си тайни.
	— Харесва ми. — Лин съсредоточено слушаше. — Красива е, някак си по един тъжен начин. Като най-хубавите песни.
	— Това… това да не е комплимент? — Хенри постави ръка на гърдите си за престорен припадък.
	Лин изби очи.
	— Не се прави на готин.


	Сестра Уолкър беше шофирала в продължение на дванайсет часа, затова тя спеше в стаята си в хотела, а Уил държеше чаша и се взираше през прозореца на ресторант „Хоупфул Харбър“. Здрачът скриваше върховете на покритите със сняг хълмове. Небето беше далечна синева. Бронзова табелка върху съдилището от другата страна на улицата прославяше мястото, където Джордж Вашингтон бе усетил вкуса на победата. Много битки от войната за независимост се бяха водили из тази част на страната, Уил знаеше, битки, които бяха обърнали хода на войната и помогнали да бъде решена съдбата на новата страна, превръщайки я от вълнуваща идея за самоуправление в действителност. Правителство от хората за хората.
	Америка беше изобретила себе си. Тя продължаваше да изобретява себе си в крачка. Понякога достойнствата й я превръщаха в обект на завист от страна на света. Понякога тя предаваше самото сърце на своите идеали. Понякога хората изоставяха онова, което беше трудно или неудобно да признаят. Така добрите хора поддържаха илюзията за демокрация и написваха нов химн на Америка. Пееха достатъчно високо, за да заглушат несъгласието. Пееха достатъчно високо, за да надмогнат съмненията си. Нямаше табелки в почит към грешките. Но миналото не забравяше. Историята беше населена от призраците на погребаните престъпления, които изискваха периодични екзорсистични* прочиствания заради истината. Действията имаха последствия.
	[* Екзорсизмът е система от обреди, молитви и похвати за прогонване на демони и зли духове, обсебили някой човек. По правило се прилага от свещеници и съществува като част от религиозната традиция в католицизма, православието и някои клонове на протестантството. — Б.пр.]
	Уил знаеше и това.
	— Още кафе? — попита сервитьорката и без да дочака отговора на Уил му наля. — Колко жалко, че сте тук в такова неподходящо време на годината. Точно сега пътищата нагоре из планините са безкрайно опасни.
	— Да — рече Уил. — Помня.
	— О, значи вече сте били тук?
	— Веднъж. Отдавна.
	— Трябва да се върнете през пролетта, това трябва да направите, да отидете с кола до старото имение на Марлоу. Прекрасно място. Сега е затворено, но през пролетта ще отворят пътя.
	Уил извади четвърт долар и го остави на масата до пълната, недокосната чаша кафе.
	— Благодаря. Така ще направя — рече той.
	Отново в мотела, на слабата светлина от нощната лампа, Уил се зачете в купчината изрезки, които беше събрал от вестниците от страната:
C>
#	БОСТЪН ГЛОУБ
	„… Вървях си в стария Салем, горе, близо до хълма, дето навремето са бесели вещиците, разбирате ли, когато Бъстър, кучето ми, се разлая като побесняло и ме обзе странно чувство. Видях ги като силуети в мъглата, облечени в черните им рокли, на някои главите се люлееха на строшените им вратове, а очите им бяха потъмнели от омраза…“
C$
C>
#	СИДАР РАПИДС ИВНИНГ ГАЗЕТ
	Господин и госпожа Самюъл Стюарт от Алтуна са търсели помощ за откриването на дъщеря им Алис Катлийн, която изчезнала на път за вкъщи от танцова забава с оркестър. Въпросният оркестър с името „Пътешествениците“ също изчезнал, любопитното е, че нито един от другите оркестри не може да си спомни кой знае колко за тях, въпреки че има много разкази на хора, които са изчезнали, когато групата е минавала през някой град…
C$
C>
#	ДЪ НЮПОРТ МЪРКЮРИ
	… Капитанът на кораб Джон Татчър твърди, че на минаване покрай мястото на някогашно тържище за роби, чул ужасни викове, и се кълне, че видял, в онзи момент наредени покрай пристанището, призраците на цели семейства, оковани във вериги, с приковани в него погледи, очите им го обвинявали, пробуждали в него впечатлението, „че денят на разплатата наближава…“
C$
C>
#	ДОЙЛИС ТАУН ДЕЙЛИ ИНТЕЛИДЖЪНСЪР
	… Госпожа Коелина Бут няма да стъпи никога повече в гората зад дома си, защото според нея тя е населена със зли духове. „Забелязах, че птиците са спрели да пеят в дърветата ни. После, без никаква причина, ми стана студено и чух кикот. Тогава ги видях — два призрака на момичета в престилки с остри като бръсначи зъби, а навсякъде около тях имаше кости на птици…“
	… Дългогодишен пазач на гробище съобщава за оскверняване на гробове и за един отворен гроб…
	… Осквернени гробове… съсечен добитък…
	… Късно нощем се надига внезапна мъгла над пътя край гробището при старата църква…
	… Стопанинът открил верния си кон Джъстис до мястото за водопой, „разкъсан и целият налазен от мухи…“
	… Твърди, че по време на гръмотевичната буря видял в полето сив мъж с дълго палто и черен цилиндър…
	… Твърди, че видял мъж с цилиндър да стои в гробището под жълтата луна…
	… Твърди, че видял мъж с цилиндър да предвожда група призраци сред тъмната гора…
C$
	Когато и последното от утешителните му самозалъгвания стана на пух и прах, Уил изключи осветлението и си легна.
	Но сънят дълго не го споходи.


>	Ден седемнайсети

>>	Адрес на подателя

	Сам и Ийви стояха на опашката пред главния клон на нюйоркската поща и наблюдаваха как тънката филигранна стрелка на огромния стенен часовник отброяваше скъпоценни минути. Пощата беше учудващо претоварена. Опашките се точеха до безкрай, а дори не беше Коледа. Внушителната червенокоса дама на шесто гише се отчая от смахнатия служител, който изглежда не можеше да открие колета й.
	— Бихте ли погледнали отново, моля? — помоли тя със стегнат, леко британски акцент. — Колетът е бил изпратен преди две седмици от госпожица Фелисити Уортингтън до госпожа Рао, госпожа Джема Дойл Рао.
	— Извинете ме, но вие не сте ли Сам и Ийви?
	Ийви се обърна. Срещу нея сияеше развълнувана млада жена с шапка с цветя.
	— Признавам се за виновна! — Ийви се понапери.
	Жената ахна.
	— Обожавам предаването ви! О, бихте ли ми дали автограф за майка ми? Толкова ще се зарадва…
	— Съжалявам, сестро, но точно сега не работим като Сам и Ийви — прекъсна я Сам.
	— Държиш се грубо — просъска му тихо през зъби Ийви.
	— В момента не ни трябва внимание, Савска царице. Затова не е хубаво да си известен.
	Веждите на Ийви подскочиха.
	— По-глупаво нещо не съм чувала да излиза от устата ти, Сам Лойд. А ти говориш много глупости.
	— Следващият — извика чиновникът и махна към Ийви и Сам да се приближат.
	— Как си, татенце? — попита Сам. — Трябва ни помощ за един адрес.
	— Без майтап — равно рече чиновникът, не ги и погледна. — Докъде?
	— О, не, нищо няма да изпращаме — каза Ийви. — Интересува ни един офис в тази сграда.
	Чиновникът ги изгледа гневно над очилата си.
	— Две години до часовник и пенсия — въздъхна той. — За кой офис става дума?
	Сам му подаде тайнствения документ на майка си. Чиновникът се намръщи. Изчезна в загадъчните ниши на пощата. Върна се след няколко минути.
	— Съжалявам. Не мога да ви помогна, освен ако не сте от американското правителство.
	— Какво имате предвид? — попита Ийви.
	— Достъпът до този офис е ограничен. На федералните е. Или поне преди време е бил. Вече не се използва. Съжалявам. — Върна им документа. — Следващият!
	— Как ще се върнем там? — попита Ийви. Двамата се отдръпнаха от гишето.
	Сам помисли минута.
	— Трябва да го разсеем. Трябва ни нещо, което ще докара голяма навалица тук.
	— Навалица ти трябва, така ли? — повтори Ийви.
	— Това казах.
	— Само искам да се уверя. Понякога мънкаш. Ето. Подпиши го. — Тя му подаде лист и молив. Написа името си до неговото. — Остави на мен.
	Ийви тръгна наперено покрай опашката от нетърпеливи хора, разлюлявайки мънистената си чантичка в ръка. Младата жена, която ги беше разпознала, вече стоеше пред гишето на пощенския служител.
	— Страшно съжалявам, че ще ви прекъсна — усмихна й се Ийви. — Ето ти автографа, скъпа. — Обърна се към чиновника и го попита: — Вече забравих — каква марка ни трябва за разрешително за сватба, бихте ли ми повторили?
	Чиновникът я изгледа слисан, но момичето ахна, после прехапа устни.
	— Като се позамисля, няма значение. Сигурна съм, че ще го науча. Не мога да карам мировия съдия да чака. — Ийви смигна на момичето и тананикайки си, се отдалечи.
	После се спотаи на място, откъдето можеше да вижда телефонната кабинка.
	— Всеки миг… — каза си тя, вперила поглед през листата на засадената в саксия палма.
	Младата й почитателка изприпка до телефонната кабина, без дори да си направи труда да затвори вратата.
	— „Ню Йорк Дейли Мирър“, моля — извика младата жена в слушалката. — Да, „Дейли Мирър“ ли е? Добре! Дръжте се здраво, защото имам сензационна новина за вас. Намирам се в пощата, онази голямата на 8-о авеню? Гадателката на влюбените и Сам Лойд са тук. Подготвят разрешително за сватба, чух ги да говорят за мирови съдия. Сигурно планират да се оженят тайно! — замълча. — Ами нямам представа защо се опитват да получат разрешително за сватба в пощата, но са тук и е най-добре да побързате, преди да са си тръгнали! — Момичето натисна палчето за прекъсване на връзката, после набра нов номер. — Да, „Дейли Нюз“, моля…
	Удовлетворена, Ийви се върна крадешком при Сам под стълбите и двамата зачакаха.
	— Какво направихте, бъдеща госпожо Лойд?
	Ийви се ухили.
	— Добрите неща се случват на търпеливите.
	Сам й се усмихна ехидно.
	— Това обещание ли е? — попита той и стомахът на Ийви отново се присви.
	Не се наложи да чакат дълго. След десет минути екип от състезаващи се за новината репортери нахлу в сградата. Хората на улицата наостриха вниманието си и скоро пощата беше обградена от нюйоркчани, възхитени от възможността да заловят известната двойка, която се опитва да избяга и да се ожени тайно. Сам надникна и видя, че полицията идва, за да удържи неочаквания наплив от почитатели. Суматохата приличаше на приятелски бунт.
	— Това разсейване достатъчно ли ти е? — попита Ийви.
	— Савска царице, това си е първокласна какофония.
	Последните слънчеви лъчи заструиха през високите прозорци и паднаха върху лицето на Ийви. Щом го осветиха — устните й се изкривиха в удивена усмивка, тя примижа и тъмносините й очи се бяха превърнали в цепки. Вероятно се нуждаеше от тъмни очила, но изобщо беше пълна загуба да ги носи. Тя се усмихна, наистина се радваше на спектакъла. Сам бе прекарал известно време в пътуващ цирк, но да е с Ийви беше като да е в собствен цирк, истински номер на трапец. Искаше да направи нещо велико и нелепо, за да се докаже пред нея — като да иде до Белмонт и да заложи всичките си пари на кон. По дяволите, искаше да й купи проклетия кон и да го нарече на нея. Глупаво беше да пусне едно момиче да му влезе под кожата по този начин. Но нямаше желание да сложи край на цялата история.
	— Какво има? — Ийви потупа косата си. — Да няма нещо на лицето ми?
	— Да. На лицето ти има лице.
	Ийви изви очи.
	— И работата е там, че това лице е много красиво — рече той и можеше да се закълне, че Ийви се изчерви.
	— Насам! — кресна някой от тълпата, която гледаше в погрешна посока, към мъж и жена, разхождащи малък териер на каишка. Тълпата се втурна към другата част на пощата и полицаите извикаха и надуха свирките си, защото стана опасно безпомощната объркана двойка да бъде пометена от нейната лудост.
	— Да се изнизваме, вампирче! — Сам посегна към ръката на Ийви. Тя притисна пръсти към неговите и Сам изпита щастие от увереността на жеста й. Запромъкваха се по стъпалата към мазето, наслаждавайки се на шума от хаоса отгоре. Минаха през огромно централно помещение, където жужаха и потропваха машини и създаваха постоянен, механизиран тътен. Писма се спускаха по прозрачни тръби и падаха в чакащи колички, за да бъдат разпределени от пощенските работници, които бяха твърде заети, за да забележат минаващите покрай тях Сам и Ийви. Стигнаха до друга част от пощата, разделяна на просторен лабиринт от мрачни коридори. Търсенето бе започнало да им се струва безполезно, когато най-накрая се озоваха до стълбище, което водеше към още едно ниво надолу с дълга, скръбна редица от врати на кабинети.
	— В-118, В-120 — извика Ийви, докато вървяха. Подминаха още няколко кабинета и мъжката тоалетна. — В-130!
	Тъмното, грапаво стъкло на В-130 все още носеше призрачни следи от някогашен надпис, от който се четеше само СТАТИСТИКА.
	— Това е добър начин да не се привлича вниманието, придава на мястото съвсем безинтересен характер.
	Сам пробва кръглата ръчка на вратата.
	— Заключено.
	— Сега какво? — попита Ийви.
	— Почакай минутка. — Сам порови в джоба си за ключа, който беше получил от своя източник. Пъхна го в ключалката и се опита да го завърти, но не стана. Простена.
	— Да счупим стъклото — предложи Ийви.
	— Последен вариант. Не искаме някой да разбере, че сме били тук. — Сам притисна лице до стъклото, заслони с ръце очите си, за да ги закрие от светлината от коридора. Успя да различи само лъч, който идваше отгоре, вдясно от умивалника. — Почакай. Имам идея. — Той се запъти към мъжката тоалетна.
	— Не мога да повярвам, че удовлетворяването на природна нужда може да се определи като „идея“.
	— Просто си стой на мястото за секунда — рече той и изчезна вътре. Миг по-късно вратата на тоалетната се отвори отново. Сам надзърна и повика Ийви с пръст.
	Тя скръсти ръце.
	— Искаш да вляза вътре ли?
	Веждите на Сам затанцуваха.
	— Не си ли падаш по уютните местенца за двама, вампирче?
	— Няма нещо по-романтично от редица бидета, Сам, но какъв ти е планът? — Тя го последва.
	— Такъв. — Той посочи към малък прозорец близо до тавана. — Води направо към офис В-130 — Сам сплете пръсти с дланите нагоре. — Давай. Хайде хоп. Ще те повдигна.
	Веждите на Ийви се извиха.
	— Шегуваш се.
	— Непрекъснато го правех в цирка. Сладка работа.
	— Защо ми се струва, че тази сладка работа ще се окаже ананасова торта „Ийви с главата надолу“? — измрънка тя.
	— Тези обувки изглеждат опасни. Най-добре ги свали.
	— Обичам тези обувки повече от теб, Сам.
	— Ще се върнем за тях.
	— Купени са от „Блуми“*. Няма да ги оставя. — Ийви събу своите половинки „Мери Джейн“ и захапа кожените им каишки, обувките виснаха от устата й.
	[* „Блуми“ е гальовно от „Блумингдейл“ — верига луксозни универсални магазини. — Б.пр.]
	— Ето какво трябвало, за да те накарам да млъкнеш! — пошегува се Сам.
	— Шъ ти ги гвъъъърля фърху главата. Саклевам се, — успя да каже Ийви, стъпвайки върху моста от ръцете на Сам. Той я повдигна, тя се хвана за прозореца, а обутият й в чорап крак се опитваше да се задържи за хлъзгавата, облицована с плочи стена. — Сааам!
	— Дръж се! — Сам стъпи върху писоара и й подложи рамото си за допълнителна опора.
	— Не штигааа! — извика тя, плъзгайки се.
	— Добре. Извинявам се тогава предварително за следващото си действие — рече Сам. Постави здраво ръце върху дупето й и я бутна нагоре. Радваше се, че Ийви не можеше да види как се е ухилил. — Не бързай. Добър съм.
	— Саам. Шях да те зридам, аако не зе зтрагуваг да не ме избузнеш.
	Ийви изпъшка и се промъкна през прозореца, приземи се с отчетливо тупване от другата страна.
	— Ийви? Добре ли си? — извика Сам.
	— Да. За късмет до стената има бюро. Сам?
	— Да, Овнешка мръвчице?
	— Напомни ми да те сритам по-късно.
	— Ще ти напомня — обеща Сам. — Само не забравяй да отключиш вратата.
	Сам изтича отпред, когато Ийви отвори вратата, разперила широко ръце за добре дошъл.
	— Колко мило от ваша страна да наминете. Мисля, че много ще ви допадне онова, което направих от мястото.
	На Сам му трябваха няколко секунди, за да свикне с мрака. Прииска му се да си беше взел фенерче.
	— Прахът е приятен щрих.
	— Нали? Поканих декоратор. Казах му: „Иска ми се нещо в стил «Западналият дом на Ашър»*, но не така жизнерадостно.“ Честно, къде сме, Сам?
	[* Разказ от американския писател Едгар Алън По (1809–1849), изпълнен с потискаща и мрачна атмосфера. — Б.пр.]
	Малко неща напомняха за онова, което беше представлявал Отделът по паранормалното. Три бюра. Няколко стола. Дъбов шкаф за документи. Библиотека, в която се редяха грамадни, отегчителни наглед книги. На пирон на стената висеше календар на застрахователното дружество „Американ Ийгъл“, отворен на април 1917. До него имаше карта на Съединените щати със забити кабарчета в градове из всички щати. На всяко кабарче имаше номер: 63, 12, 144, 48, 97.
	— Какво търся? — извика Ийви, отваряше и затваряше чекмеджетата, където не откриваше друго, освен валма прахоляк.
	— Каквото и да е, което съдържа думите проект „Бъфало“ — отговори Сам и отиде до шкафа за документи. Заключен беше. — Имаш ли фиба за коса?
	Ийви порови в чантата си и извади една, Сам я пъхна в ключалката и отвори чекмеджето. Празно. Всички бяха празни.
	— По дяволите! — той удари отстрани на шкафа. — Ох! — изохка и разтърси ръката си.
	— Сега какво? Тук няма нищо — рече Ийви. Двамата стояха насред офиса, стигнали доникъде.
	— Наистина си помислих, че сме го открили — тихо рече Сам и Ийви усети колко е разочарован. За него беше изключително важно да разплете загадката, свързана с майка му, и това беше най-добрата следа, с която разполагаха до този момент. Тя се огледа за нещо, каквото и да е, което може да се окаже полезно.
	— Сам…? — подхвана Ийви, идеята й узряваше.
	— Да?
	— Не каза ли, че си открил онова писмо от Ротке в някаква книга? — Тя кимна към библиотеката.
	Искрица надежда проблясна върху устните на Сам.
	— Вампирче, ти си гений.
	— О, Сам, казваш го само защото е истина.
	Насочиха се към огромните подвързани с кожа книги. Ийви изтръска слоя прах.
	— Уф. Свършено е с тези ръкавици. „Декларацията за независимост“. Ей, чувала съм за това. — Ийви отвори книгата и откри, че отвътре е куха, страниците бяха отрязани и превърнати в кутия с накъсани краища, в която се съдържаха две малки стъклени бутилки. Каквато и течност да са съдържали, отдавна се беше изпарила, но от вътрешната страна беше останал засъхнал син слой.
	— Пиене? Парфюм? — Ийви отвори и подуши едната, поклати глава. — Нито едно от двете със сигурност.
	— Да видим какво има във „Федерални документи“ — предложи Сам, закашля се, когато прахът се завъртя около лицето му.
	— Прилича на обикновена книга. Не е куха. Някакви скрити съобщения?
	Воден от предчувствие, той обърна книгата със страниците надолу и я разтърси. Няколко листа хартия се пръснаха по пода. Сам вдигна един. Правоъгълна карта с поредица от продупчени по определен модел дупки. На другите карти имаше същото, с изключение на напечатаните заглавия: Обект № 12. Обект № 48. Обект № 77. Обект № 12. Обект № 63. Обект № 144.
	— Какво е това, Сам? — Ийви обърна едната карта. — Защо са тези малки дупки?
	— Това е код.
	— Честно, Сам, как може това да е код? Това са просто дупки.
	— Дупките са кодът. Слушай, една Коледа работих в „Мейсис“*…
	[* „Мейсис“ са верига универсални магазини за средната класа. — Б.пр.]
	— Като елф ли?
	— Да. Свалих те за две буци въглища — отвърна на заяждането Сам. — Като оператор на машина за пробиване на карти. Записвахме информацията за продажбите с код. Това представляват тези карти — кодирани документи. Какво представляват всичките тези дупчици ли? Информация.
	— И как успявахте да разберете информацията?
	— Дупчиците ги чете специална машина.
	— Да виждаш такава специална машина наоколо?
	Сам се огледа напрегнато в мрака.
	— Не.
	Ийви отново запрехвърля картите и зачете на глас.
	— Обект номер дванайсет. Обект номер четирийсет и осем. Обект номер седемдесет и седем… Я почакай. — Изтича пак до стената, гледаше ту картите, ту картата. — Тези обекти съответстват на различни градове! Божичко, виж, из цялата страна са. Обект номер седемдесет и седем е в… — Затърси по картата. — Тук! Южна Дакота. А обект номер четирийсет и четири… — Ийви проследи с пръст до друго кабарче. — Баунтифул, Небраска.
	— Обект номер двайсет и седем, Ню Орлиънс. Обект номер дванайсет, Балтимор… — рече Сам.
	— Колко такива има? — попита Ийви и се върна да огледа цялата карта.
	— Не знам. Най-големият номер, който имаме, е сто четирийсет и четири.
	Ийви се намръщи към стената. В Зенит, Охайо имаше кабарче до номер. Обект нула.
	Из коридора отекнаха стъпки, приближаваха.
	— Сам! — прошепна тя тревожно.
	— Ела. Вземи някои от тези — отвърна също шепнешком Сам и напъха няколко от картите в сакото си. — Сложи ги в чантата си.
	— Това е първото място, в което ще погледнат. — Ийви повдигна полата си и пъхна картите в чорапа, под жартиера, до сребристата си бутилка. Приглади отново полата си надолу. — Зяпаш краката ми, Сам Лойд, така ли?
	— Всъщност шишето ти. Умирам си за сребро — отговори той и тръгна към вратата.
	Ийви го последва.
	— Ами ако си навлечем беди? — прошепна тя. — Това не ни е като да се вмъкнем в заложна къща. Влязохме незаконно в правителствена служба.
	Хищната усмивка на Сам отново се появи.
	— Падам си по високите залози.
	Отвори вратата със скърцане. В другия край на коридора стояха двама мъже със сиви костюми. Походката им беше спокойна, но целеустремена, и нещо в нея притесни Сам, въпреки че не можеше да каже какво. Мъжете не се вписваха на това място — не приличаха на пощенски работници. Приличаха повече на някаква охрана. При необходимост той можеше да използва умението си да дезориентира хората, за да се измъкнат, но това беше наистина краен вариант. Харесваше му да пази своя божествен талант — ако беше такъв — в тайна. Тайните означаваха защита.
	Ийви надзърна над рамото му.
	— Кои са тези? Полицията ли? — прошепна тя и потвърди инстинктивната му преценка.
	— Не знам, но не ми изглеждат дружелюбни. Хайде. Не можем да излезем от тук. — Сам затвори вратата. — Ще се наложи да излезем от там, откъдето влязохме.
	— Сам. От другата страна нямаме никаква опора. Можем да си строшим краката. Ами ако тези мъже ни чуят? Ако искат да използват тоалетната.
	Стъпките се приближаваха.
	— Може би дори не идват към тази стая — прошепна Ийви.
	— Може би — съгласи се Сам, но въпреки това пусна дръжката на ключалката. Стъпките се чуваха все по-силно, приближаваха, после спряха точно пред кабинета. Сам улови ръката на Ийви и двамата се пъхнаха под бюрото, притиснати един в друг. Мястото беше тясно. Ийви успя да се свие до Сам. Ръката му остана върху нейната, а устата му беше до врата й.
	Дръжката на вратата изтрака, после настана тишина. Няколко секунди по-късно в ключалката щракна ключ. Ийви рязко пое дъх.
	— Спокойно, Савска царице — прошепна Сам, топлият му дъх погали кожата й.
	Светлината от коридора падна върху пода на стаята, после изчезна, когато вратата се затвори. От тайното си място под бюрото Ийви и Сам виждаха сивите крачоли и черните обувки на двамата мъже, които се движеха из изоставения кабинет. Отваряха и затваряха чекмеджета. Един от мъжете застана пред бюрото, съвсем близо, и сърцето на Ийви заби като полудяло, страхуваше се, че могат да го чуят. Сам започна да описва с палец малки кръгчета върху китката й. Жестът трябваше да я успокои, но изпрати тръпки по ръката й и главата й се замая.
	Един от мъжете заговори. Гласът му беше приятен, почти успокояващ.
	— Да виждаш нещо, което да ти прилича на пророчество?
	— Само ако е написано върху прах — отговори другият мъж. Гласът му беше по-тих и дрезгав, като накъсан шепот.
	И двата чифта обувки се обърнаха към стената с картата.
	— Толкова много пиленца за събиране.
	Мъжете постояха още малко в мрака. Вратата се отвори към светлината в коридора, после отново се затвори. Ключът се превъртя в ключалката. Стъпките се отдалечиха. Ийви обърна глава, устата на Сам беше на един дъх разстояние от нейната. Някакво чувство зажужа у нея като пчела.
	— На косъм бяхме — прошепна тя. Главата й се маеше.
	— Да. Точно на косъм — съгласи се Сам. И двамата не помръдваха. Ръката му все още обгръщаше нежно нейната.
	— Аз-аз мисля, че трябва вече да вървим.
	— И аз така.
	— Добре. — Ийви се измъкна изпод бюрото и се протегна. След нея излезе и Сам, но той се обърна и се опря на стената за миг.
	— Добре ли си? — попита Ийви.
	— Да. Дай ми минутка само. — Прозвуча уязвимо. След секунда се обърна към нея, изглеждаше зачервен, като току-що напил се. — Аз, ами, май трябва да се омитаме, докато можем.
	Тръгнаха по дългия коридор. Сам все още долавяше парфюма на Ийви върху яката си. Стрелна я косо с поглед, засмя се, очевидно ободрен от приключението, което бяха преживели. Изведнъж усети сърцето си твърде голямо за клетката на гърдите му.
	Иззад ъгъла се показа чистач с парцал и кофа, Ийви извика изненадано. Чистачът се стресна, присви очи.
	— Ей! Не бива да сте тук. Кой ви пусна?
	— Майчице, ужасно съжаляваме, татенце. Търсехме къде държат писмата, които не са стигнали до получателите си, за да им отдадем почит — рече Сам и Ийви леко прихна, прикри смеха си с кашлица. — Май не е това. Ще ни прощаваш, нали?
	Минаха покрай чистача, уловили се здраво за ръце. Ийви не можа да сдържи смеха си и Сам се разсея.
	— Не бива да сте тук! — ревна чистачът след тях, а те хукнаха да бягат, смеейки се истерично.


	Когато пристигнаха в „Уолдорф“, Сам и Ийви завариха хората от „Рейдио стар“ да ги чакат.
	— Ще проверя дали мога да изнамеря някоя от машините за разчитане на карти. — Сам приглади тъмната си коса и нагласи отново шапката си като на гръцки рибар.
	— Според теб кои бяха онези мъже със сивите костюми? — попита Ийви.
	— Не знам. Но ми се струва, че не търсеха недоставената поща.
	— О! Да не забравиш за утре вечер! От сапун „Пиърс“ са много развълнувани, че ще дойдеш с мен в предаването.
	— Налага ли се?
	— Да. Налага се. Ще отнеме само няколко минути, Сам. Достатъчно, за да продаде сапун и да зарадваме рекламодателите, което ще зарадва господин Филипс, което ще зарадва пък мен.
	— Въздлъжка върволица от зарадвани. Добре, Савска царице. Ще се видим в девет.
	— Как не. Предаването е в девет. Ще се видим в осем и половина.
	От другата страна на прозорците секретарката на господин Филипс махна нетърпеливо към Ийви и кимна към хората от списанието.
	— Май е най-добре да влизам. — Ийви все още усещаше докосването на Сам върху ръката си.
	— Май е най-добре да влизаш — без да се помръдне, рече Сам.
	— Добре.
	— Така.
	— Доскоро, прекрасни ми леприконе — извика Ийви, вървейки заднешком.
	Сам свали шапката си.
	— До скоро, Овнешка мръвчице.
	Той проследи през високите прозорци на хотела как фотографът накара Ийви да позира с тенис ракета, сякаш се опитва да стигне до сервис. Ставаше дума само за снимка, но изражението на Ийви говореше за ожесточено съсредоточаване, сякаш имаше намерение да запрати топката чак при звездите. Сам знаеше, че трябва да се размърда, но май не можеше да си тръгне.
	На път за Ню Йорк той беше прекарал няколко месеца с една жена — безумно смела пилотка, Буреносната Бел. Страшно я харесваше, но в крайна сметка я изостави, за да преследва проект „Бъфало“.
	— Винаги съм си мислела, че някой самолет ще ме приземи някой ден. Изобщо не съм и предполагала, че ще е момче като теб — беше му признала тя. — Някой ден някое момиче ще ти разбие сърцето. Кажи ми, когато се случи. Бих искала да й пратя благодарствено писмо. — Тя сложи авиаторските очила над очите си, в които проблясваха сълзи. — Дърпай, летецо. Чака ме представление.
	Сам притежаваше дарба и тя често му осигуряваше онова, което искаше. Но човек не може да го прави с любовта. Тя трябва да се подари. Да се сподели.
	Ийви го видя през прозореца. Направи смешна физиономия — глупав жест — и Сам се почувства разтърсен.
	— Не се размеквай, Сергей — промърмори на себе си той.
	Униформеният портиер се приближи към него.
	— Да ви помогна ли, господине? — попита той и му даде да разбере, че е изразходвал своето приветствие за добре дошъл.
	— Приятел — каза Сам, за последно вперил изпълнен с копнеж поглед в Ийви, — де да можеше, наистина.


>>	Странни чувства

	Ийви си седеше в шумното заведение на „Хорн енд Хардарт Отъмейт“ на Бродуей, без да привлича вниманието, и дебнеше за появата на Т. С. Уудхаус, който най-накрая отвори вратата с обичайната си нехайна и наперена походка.
	— Обаждането ти ме изненада, Савска царице — рече той, настани се и си похапна с вилицата от нейния ябълков пай. — Защото напоследък си по-заета от бухалката на Бейб Рут.
	Ийви пъхна долар до шапката му. Уди го погледна, после си взе още една хапка от пая.
	— Ти не се ли радваш на достатъчно известност напоследък, Гадателко на влюбените?
	— Този път не става дума за мен — прошепна Ийви.
	Уди се ухили.
	— За пръв път чувам тези думи от твоите устни.
	Ийви пренебрегна подигравката.
	— Уди, имам нужда този твой трескав мозък да поработи върху въпрос, който изисква истинско разследване.
	— Много ми допада начинът, по който искаш услуги, Савска царице. Пълна със смирение и благодарност.
	— Щом искаш смирение и благодарност, иди при монахините. Важно е.
	— Целият съм в слух.
	Ийви не беше напълно сигурна дали да вярва на Уди, но с друг вариант не разполагаше. Огледа се, за да се увери, че никой няма да ги чуе.
	— Да си чувал за нещо, наречено проект „Бъфало“?
	Репортерът повдигна вежди.
	— Това да не е благотворителна организация, дето води хлапетата в зоологическата градина?
	— Не. Било е правителствен проект през войната, може би дори и преди това.
	Уди избърса уста, без да изпуска от поглед Ийви. После извади молив и записа Проект „Бъфало“ в бележника си.
	— Продължавай.
	— Не знам много за него, само че е бил свързан с хората с божествени дарби.
	— Как така?
	— Както казах, не знам. Знам само, че майката на Сам е отишла да работи по него…
	— С какво се е занимавала?
	— Била е сестра — каза Ийви с безизразно лице. Уди не трябваше да знае всичко. — Това е всичко.
	— Предполагам, че трябва да попитам Сам, ако искам да науча повече…
	— Не! — Ийви постави ръката си върху ръката на Уди. — Не бива да казваш на Сам. Ще получи истеричен припадък, ако разбере, че съм говорила с теб. Това е строго поверително, Уди. Само искам да му помогна да открием какво се е случило с майка му.
	Бавната усмивка на Уди разтревожи Ийви.
	— А, младата любов. Добре. Как е било първото име на госпожа Лойд?
	— Мириам. Мириам Любович. Променили са името си на Лойд по някое време.
	Уди сведе брадичка, но погледът му се стрелна към Ийви.
	— Сам е евреин, така ли?
	Ийви не отклони поглед.
	— Такъв е и Ал Джолсън*.
	[* Ал Джолсън (1886–1950) е американски певец и актьор от еврейски произход, определян в зенита на кариерата си за „най-забавния актьор в света“. — Б.пр.]
	Той сви рамене.
	— Нямам нищо против евреите. Но някои хора имат. Твоят господин Филипс е един от тях. Просто приятелски съвет. Добре, ще видя какво мога да изровя. Но ще иска много ровене. — Прокашля се, стрелна многозначително очи към долара и зачака.
	— Нали това правят плъховете? Ровят? — не му остана длъжна Ийви. Порови в чантата си и му подаде още един долар. — Само това мога да отделя.
	— Букмейкърът ми ще ви благодари, госпожице О’Нийл. Още нещо: какво се е случило в Ноуелс Енд с Хобс?
	— Разказах на вестниците всичко по тази тема. Новината е стара. — Ийви започна да побутва остатъка от ябълковия си пай из чинията.
	Уди се ухили.
	— Истината, частичната истина и нищо друго, освен нея. Виж, имам странното чувство, че там горе се е случило нещо, за което не говориш.
	— Като например?
	— Като например че може би Джон Хобс не е бил човешко създание.
	Ийви вече се каеше за решението си. Подай на тип като Т.С. Уудхаус пръст и за още той ще те прегази с булдозера.
	— Всички изпитваме странни чувства понякога, Уди. Вземи си млечен шейк и забрави за него. Съжалявам, че не мога да остана повече, но трябва да се появя в дамски суперклуб преди предаването.
	— Ще гадаеш на пилешка салата ли? — подразни я Уди. После стана сериозен. — Ще открия истината за случилото се, Савска царице. Няма значение колко време ще е необходимо — обеща той и погълна последната хапка пай.


>>	Услуги и чудеса

	— Мемфис! Мемфис!
	Пред бръснарницата на Флойд Мемфис се обърна и видя Рене, един от събирачите на залози за Папа Чарлз, който му махаше.
	— Мемфис! Папа Чарлз иска да те види.
	— За какво? — сърцето на момчето ускори ритъма си при новината. Папа Чарлз не изпращаше току-така за някого.
	— Не каза. Каза само да те намеря и да те отведа в „Хотси Тотси“. Веднага.
	От върха на уличната лампа изграчи гарван.
	— Какво ми грачиш? Защо не бъдеш полезен и не ми кажеш какво иска Папа Чарлз?
	Гарванът отново изграчи и се умълча.
	— Няма за какво, птицо. — Мемфис се присви срещу студа.
	В „Хотси Тотси“ Мемфис влезе в добре обзаведения кабинет на Папа Чарлз. Кимна към Джулс и Иманюел, бодигардовете на Папа, които седяха пред вратата му с пистолети в скутовете.
	— Мемфис, влизай — извика иззад голямото си писалище Папа Чарлз. — Сядай, синко.
	Мемфис седна на ръба на стола. Опита се да оближе устни, но устата му беше пресъхнала. Тежкият дим от пурата на Папа Чарлз лютеше на очите му. Папа Чарлз скръсти ръце на писалището и го погледна.
	— Мемфис, познавам те от много отдавна. Познавах добре баща ти. Майка ти също.
	— Да, господине.
	— И винаги съм се грижил за семейството ти, нали? Аз направих така, че Исая да получи нова бейзболна ръкавица, аз изпратих едно от моите момчета да оправи хладилната кутия на Октавия, когато не работеше?
	— Да, господине — рече Мемфис, но неудобството му се увеличаваше. Дали не се беше забъркал в някаква беда?
	— А когато те арестуваха преди няколко месеца, кой те извади от затвора?
	— Онези полицаи ме натопиха. Работеха за Холандеца Шулц и се опитваха да ви изпратят съобщение — възрази Мемфис. Ако не работеше за Папа Чарлз, нямаше да го спипат, затова му се стори нечестно, че шефът му повдига сега въпроса.
	Папа Чарлз махна с ръка: Всички знаем как става.
	— И все пак — каза той, изпускайки облачета дим. — Правил съм ти услуги, нали? Дойде време аз да поискам услуга от теб.
	Мемфис преглътна с мъка.
	— Каква услуга?
	— Познаваш господин Карингтън, собственика на големия магазин на 125-а, нали?
	Магазинът на Карингтън беше универсалният магазин, в който пазаруваха повечето бели хора. Мемфис бе влизал веднъж, но му се стори, че един от охраната го следва неотлъчно по петите, затова бързо излезе.
	— Да, господине. Знам го — сковано рече той.
	— Господин Карингтън е наш добър приятел. И се нуждае от услуга. Чух тази сутрин, че съпругата му се е разболяла от сънната болест. — Папа Чарлз почука пурата си върху стената на сребърния пепелник. — Част от работата ми е да се грижа за Харлем, за онова, което е в наш интерес. Не бива да създаваме главоболия на хората, които живеят при нас в Харлем. Не искаме здравният отдел да затвори всичките ни магазини, работилници, ресторанти и клубове. За всички ни ще е много лошо, ако това излезе наяве.
	— Защо господин Карингтън не повика лекар? Може да си го позволи.
	— Лекарите не могат да лекуват сънната болест. Господин Карингтън си спомни за теб, спомни си за работата ти в Мисията на чудото. — Папа Чарлз почисти едно конче от безукорните си вълнени панталони. — Ако направим добро на господин Карингтън, и той ще ни отвърне с добро. Като например да възпрепятства хората на Холандеца Шулц да ни правят бели.
	Цялата каша от създалото се положение взе да се изяснява на Мемфис.
	— Папа Чарлз, знаете, че вече не мога да го правя. След случилото се с майка ми.
	— Мемфис — въздъхна Папа Чарлз, после изгледа момчето с онзи поглед, който въртеше целия Харлем. Думите му бяха тихи и премерени. — Да не мислиш, че съм вчерашен? Разбрах в мига, в който Ноубъл Бишъп цъфна в бръснарницата на Флойд и се разприказва за небесно изцеление, че си бил ти. Ще отречеш ли?
	Мемфис сведе поглед към ръцете си.
	— Ще. Отречеш. Ли?
	— Не, господине — почти прошепна Мемфис. — Но го направих само веднъж — излъга той. — Не знам дали ще успея да го повторя.
	— А според мен това е моментът да разберем. — Папа Чарлз изгаси пурата си. — Грабвай си шапката и тръгвай с мен.
	Пред сградата с апартамента на Карингтън на 127-а улица шепа ученички скачаха на въже, пееха и пляскаха. Разсмяха се, когато видяха Мемфис да се изкачва до площадката пред входа. Папа Чарлз натисна звънеца, но Мемфис беше твърде притеснен, за да поиграе с тях, и те отново подхванаха песента си: „Госпожица Мери Мак, Мак, Мак, облечена в лак, лак, лак…“ — пееха момичетата, а по гърба на момчето пробягаха тръпки.
	— Добър ден, Беси. Тук сме, за да видим господин Карингтън. Мисля, че ни очаква — рече Папа Чарлз и подаде шапката си.
	— Да, господине, господин Чарлз — отговори Беси, която взе и палтата им. Усмихна се стеснително на Мемфис. — Здравей, Мемфис.
	— Здравей, Беси — рече Мемфис.
	— Божичко, надявам се, че знаеш какво правиш — пошушна му тя, докато го водеше нагоре по стълбището. — Страх ме е дори да сменя спалното бельо.
	Последваха Беси по коридора до затворена врата, на която предпазливо почукаха.
	— Господин Карингтън? Господин Чарлз и господин Кембъл са тук, за да ви видят — съобщи тя.
	— Покани ги — до тях стигна приглушен глас.
	Беси отбори вратата широко, отстъпи, за да могат Мемфис и Папа Чарлз да влязат в стаята на болната жена, на излизане бързо затвори.
	Спалнята беше потънала в мрак и тишина. Завесите бяха дръпнати. Госпожа Карингтън лежеше в легло с балдахин с полуотворена уста. Устните й леко потреперваха, сякаш всеки миг ще заговори, а пръстите й се присвиваха върху завивките. Под клепачите очите й се движеха насам-натам. Върху бледата кожа на врата й се бяха появили няколко червени петна. Мемфис се опита да не се взира в тях, но не можа да се удържи.
	— Благодаря, че дойдохте. — Господин Карингтън миришеше на алкохол. — Трябва ли ви нещо, преди да…, хм?
	Папа Чарлз постави ръце върху раменете на Мемфис.
	— Той ще се справи. Нали, Мемфис?
	— Да, господине — дрезгаво отвърна момчето, надяваше се така и да стане.
	— Дали ще сте така любезни да сведете глави? — помоли Мемфис господин Карингтън и Папа Чарлз. Не че щеше да поиска от тях да се молят; просто не му харесваше да го наблюдават. Това го изнервяше. Щом мъжете изпълниха молбата му, той се приближи към леглото и постави леко ръце върху ръката на госпожа Карингтън. Каза си: Добро, което си в света, бъди с мен сега, и затвори очи.
	Този път връзката се осъществи по-бързо, течението й премина по ръцете на Мемфис. Ръцете на духовете на предците го приветстваха под топлата жълта кожа. Но скоро след като се беше присъединил към госпожа Карингтън, Мемфис усети, че има нещо нередно. Всеки път изцелението се случваше бързо, щом веднъж го започнеше. Нещо се бореше с него.
	Чу гласа на майка си.
	— Мемфис, спри!
	Майка му беше там, сред високите тръстики, и изглеждаше изплашена.
	— Мамо? — промълви Мемфис.
	Духовете на предците изчезнаха в мъглата. Гневни облаци закриха слънцето. Застудя.
	— Мемфис! — Майка му се задави и закашля. Снопче пера изпадна от устните й. Очите й бяха огромни; гласът й дрезгав до грак.
	— Мемфис, излез веднага!
	Но вече беше твърде късно. Тялото му трепна, спазъм премина през него, сякаш огромна вълна го придърпа, а когато излезе отново на повърхността, все едно беше буден в съня на госпожа Карингтън. Беше на син велосипед, караше през яркозелено поле от наскоро окосена трева, която миришеше на лято в разгара си. Смехът на госпожа Карингтън отекна в ушите му. Тя беше млада, свободна и щастлива. Щастието повлия на Мемфис като наркотик. Тялото му се отпусна. Хубаво беше да е в съня на госпожа Карингтън и той с усилие си припомни целта си.
	Трябваше да излекува жената. Да я събуди.
	Когато отново се съсредоточи, до него стигна писклив глас.
	— Кой се осмелява да тревожи съня ми? Ще те накарам да живееш в кошмар.
	Топлината изчезна. Студ протече през вените му. Понечи да прекъсне връзката, но не успя. Някаква сила го задържаше, мощна като подводно течение. Бореше се напразно срещу тази сила, която го притегляше. Колелото, полето, сънят — всичко това бе изчезнало. Сега беше тъмно и той не можеше да помръдне. Къде беше? Някъде далеч, през точица светлина, се виждаше железопътна гара. В една минута гарата беше красива; в следващата беше само прогнила, мръсна руина.
	Мемфис се опитваше да излекува госпожа Карингтън и те бяха съединени. Чувстваше онова, което и тя чувстваше. Разумът й отчаяно искаше да се върне към щастливото време с тревата и синьото колело. Копнежът й беше разяждащ глад, който се беше вкопчил във вътрешностите на Мемфис, и този ненаситен апетит сякаш никога нямаше да има утоляване. Ала Мемфис чувстваше още, че сънят изпива жизнената сила на госпожа Карингтън. Трябваше да сложи край на съня й, за да я излекува. Но как?
	Събудете се, госпожо Карингтън, помисли си той. Има хора, които искат да се върнете. Събудете се.
	Прекъсна го застрашително ръмжене. Той изгуби концентрацията си. Какъв беше този звук? В тъмнината засвяткаха зелени искрици. Приближаваше се някаква фигура. Носеше дълга рокля и воал. Сърцето на госпожа Карингтън ускори ритъма си; както и това на Мемфис. Тунелът се изпълни с ужасна дандания. Призрачният силует се приближи. Мемфис усещаше огромния й гняв и печал, нещо, което той не можеше да изцели.
	— Кой се натрапва в сънищата ми? — разписка се жената. А когато го разпозна, очите й се разшириха от странна радост. — Толкова много живот има в теб! Повече, отколкото във всички други. Би могъл да подхранваш сънищата дълго, дълго време. Сънувай с мен.
	Устата й се надвеси над неговата, изпиваше жизнената му сила, защото усмивката й обещаваше всичко, което той някога беше искал. Снопчета от надежда запрелитаха пред погледа на Мемфис: Мемфис и Тета под лимоново дръвче и топло слънце, в скута му има пишеща машина. Исая се смее, а малко кученце скача за топката. Майка им простира, усмихва се на момчетата, а баща им пуши лулата си и чете вестник. Но когато Мемфис се възпротиви на тези сънища, дойдоха кошмарите: войници, чиито тела биват взривявани. Майка му, от която не беше останало почти нищо, лежи на смъртно легло. Страшна гора и мъж с цилиндър в ръката, на който има символ с око и мълния.
	— Ти. И аз. Сме едно.
	Тези ужасни неща го обърнаха отново към красивия сън.
	Очите му премигнаха, отворени към сияещото над голяма градска къща слънце. Вратата се отвори и един иконом го въведе вътре.
	— Добър вечер, господин Кембъл. Ще свалите ли сакото си, господине? Всички са ужасно развълнувани от възможността да ви чуят тази вечер.
	Икономът подаде на Мемфис програма: Госпожица Алелия Уолкър представя новите стихотворения, написани от Мемфис Джон Кембъл.
	— Точно като Лангстън Хюз, господин Кембъл. Успяхте, господине. — Икономът се позадържа на втората врата и се усмихна широко. — Ще влезете ли, господине?
	И последната частица от съпротивата на Мемфис изчезна. Всичко, което искаше, беше тази врата да се отвори за него и да влезе през нея.
	— Да. Да, искам. Благодаря.
	Втората врата се отвори към огромен салон, изпълнен с елегантни хора, които поздравиха влезлия Мемфис с ръкопляскания. Ръкоплясканията се усилиха, не му се искаше да спират. Той губеше себе си заради тази стая, радостта и желанието. Тета му изпрати въздушна целувка от първия ред. Великата Алелия Уолкър, покровителката на харлемските поети, писатели и артисти, издърпа завеса, зад която имаше маса, отгоре й купчини книги, на чийто гръб се четеше името на Мемфис.
	— Книгата ми — измърмори Мемфис, поусмихнат.
	Гарванът изграчи ожесточено, високо горе от рафта.
	— Махай се, птицо — рече момчето. — Това е моята нощ.
	Когато отново погледна към масата, видя, че е разположена в дълъг, тъмен тунел.
	— Не искате да ги карате да чакат, нали, господин Кембъл? — попита Алелия Уолкър. Ръката й застрашително се канеше да дръпне завесата и да го остави отвън.
	— Не, госпожо — каза Мемфис.
	Ръмженето се завърна. Сега беше по-силно, почти като жужене от стършелово гнездо. Усмихнатата публика се струпа около Мемфис.
	— Сънувай с нас… — шепнеха те и го побутваха към масата с книги и гладния мрак, който чакаше зад него.
	С мощен размах на перата птицата хвръкна из салона. В огледалото Мемфис видя топли пясъци и своите предци. Един от прадедите му, мъж с висока тояга, му заговори на език, който той не разбираше, но отекваше дълбоко в него с напрегната тревога. Изглежда казваше: Сега се вгледай по-добре.
	Мускулите по врата на Мемфис се напрегнаха срещу невидима заплаха и сърцето му заби два пъти по-бързо. Обърна глава. Госпожа Карингтън стоеше в ъгъла, лицето й беше бледо, а устата й се мъчеше да проговори.
	— Недей. Не обещавай — прохъхри тя. — Това. Е. Клопка.
	Мемфис отвори една от книгите, на които пишеше неговото име, прехвърли страниците.
	Празни. Всички страници бяха празни.
	Сега се вгледай по-добре.
	— Къде са стиховете ми? Защо сте взели стиховете ми? — попита той.
	Едва изрекъл думите и завесата от съня му се спусна. Алелия Уолкър изчезна, а контурите на бляскавия й салон се разнищиха. Той отново беше в тъмния тунел със странните примигващи светлини, които валяха. Гарванът напусна мястото си. Клъвна бузата му. Мемфис ахна и сложи ръка върху раната. Кръвта потече по пръстите му. Той бързо улови китката на госпожа Карингтън. В главата си чу далечните тъпани на предците си и движен от някакъв първичен инстинкт, я намаза с кръвта си. Към него се насочи мощен рев, като океан, който най-накрая отприщва силата си, Мемфис извика.
	И в следващата секунда падна на пода до леглото на госпожа Карингтън. Ръцете му трепереха и той се запревива, сякаш ще повърне. Имаше чувството, че е пробягал километри. Приглушените гласове ставаха по-отчетливи.
	— Мемфис! Мемфис, седни сега, синко. Хайде. — Папа Чарлз го беше уловил и му помагаше да стане от пода.
	Госпожа Карингтън седеше изправена в леглото си. Тъмните й очи бяха широко отворени и примигваха. Пръстите й се гърчеха във въздуха. Устата й се отваряше и затваряше, сякаш се давеше и се опитваше да изкара остатъка вода от дробовете си.
	— Емалин! — извика господин Карингтън и се втурна към жена си. — Емалин!
	С разтърсващ хрип госпожа Карингтън пое въздух.
	И закрещя.


	ЧУДО НА 125-А УЛИЦА! СЪПРУГАТА НА КРАЛЯ НА УНИВЕРСАЛНИЯ МАГАЗИН СЕ СЪБУДИ ОТ СЪННАТА БОЛЕСТ! — крещеше от първа страница новината на извънредното късно издание на вестниците.
	Жадните да научат повече нюйоркчани се трупаха около вестникарските павилиони, едва овладяваха пръстите си, докато разлистваха току-що отпечатаните вестници, които разказваха за чудодейното пробуждане на госпожа Карингтън. От болничното си легло тя беше разказала, че не може да си спомни нищо от времето, в което е спяла, с изключение на един чудесен сън — карала синьо колело и слушала песен от музикална кутийка. Господин Карингтън твърдеше, че внезапното възстановяване на съпругата му се дължало на „великата изцелителна сила на всемогъщия Бог и на никой друг“. Със свежа орхидея, забодена в много модерната й рокля, се появи и Сара Сноу, за да се снима, приседнала на леглото на госпожа Карингтън. Семейство Карингтън не споменаваха нито прорицателите, нито Мемфис.
	Слепият Бил Джонсън седеше в магазина на Ленъкс, пиеше кафе и слушаше Реджи, който четеше историята на глас за любопитните клиенти, Бил знаеше чие дело е изцелението.
	Времето за търпение беше приключило.


>>	Съвършено благовъзпитано момиче

	Вечерта, в която трябваше да се състои първата й среща с Джерико, Мейбъл се разболя от ужасна настинка. Сега, когато отложената вечер най-сетне наближаваше, Джерико се колебаеше за всеки свой избор. Направил беше резервация в „Киев“, чайната на Уест Фифтис, където клиентите можеха да пият чай, да ядат блини и да танцуват с оркестъра между поднасянето на ястията, ако им харесва. Не знаеше защо бе избрал това място, не беше по танците, а да заведеш момиче на място, където се танцува, означаваше, че имаш намерение именно да танцуваш. Цялата вечер започна да му се струва много лоша идея, но вече беше твърде късно, за да се откаже.
	— Ей, Фреди! — подвикна Сам, втурвайки се през входната врата. — Слушай, трябва да изляза — по дяволите! Това да не е… ами ти вратовръзка ли носиш?
	Сам се облегна на стената и се втренчи в Джерико, който се бореше с вратовръзката си, и за трети път не успяваше да завърже.
	— Имам среща. — Джерико отново разбърза вратовръзката. — Защо си покрит с прах? Няма значение. Не искам да знам, съвсем сигурен съм.
	— Имаш право. Не искаш да знаеш. И се надявам, че срещата ти е с антиквар, защото тая работа около врата ти наистина е антика. Откъде я взе, от някой музей или от някой умрял клоун?
	— Махай се, Сам.
	— И да те зарежа в тежък миг? Ъхъ. Имаш нужда от мен. Повече, отколкото си мислиш. Почакай тук — извика Сам и се втурна към стаята си. Чу издърпване на чекмеджета и миг по-късно Сам се върна с много модна вратовръзка на сиво райе. — Ето. Вземи една от моите.
	Джерико я погледна със съмнение.
	— От кого я открадна?
	— Прекрасно. — Сам я дръпна. — Иди с вратовръзката на дядо си. Много ми пука.
	— Чакай! — Джерико издърпа раираната вратовръзка. — Благодаря.
	— Пак заповядай. Е, и кое е щастливото момиче? — попита Сам, а веждите му шаваха непристойно. Джерико не му обърна внимание, затова той грабна една от фигурките на войници от Гражданската война и я вдигна към устата си. — О, Джерико, — изписука той. — Вземи ме в прегръдките си, великане!
	— Моля те, върни генерал Мийд* в Гетисбърг. Променяш хода на войната. И става дума само за среща.
	[* Джордж Гордън Мийд (1815–1872) е генерал от армията на САЩ, воювал на страната на Севера по време на Гражданската война. Остава в историята с поражението, което нанася на 3 юли 1863 година на армията на Юга, предвождана от генерал Робърт Лий, в решаващата за войната битка при Гетисбърг. — Б.пр.]
	— С момичетата никога не става дума само за среща. Първи урок, Фреди — осветли го Сам.
	— Както винаги съм ти много благодарен за мъдрия съвет. — Джерико нагласи вратовръзката.
	Сам кимна с одобрение.
	— Страхотно си се спретнал, Фреди. Не прави нищо, което аз не бих направил — ухили се той и се настани в стола на Уил.
	— Например, да се държа като благопристоен човек ли!? — Джерико посегна към шапката и шала си на закачалката в коридора.
	— Кой ти даде свястна вратовръзка преди малко?
	— Махни се от стола на Уил.
	— Пак заповядай — извика Сам, когато вратата се затвори.


	— Много съжалявам за майка ми и баща ми и всички въпроси, които зададоха — каза Мейбъл, когато двамата с Джерико вече седяха в коженото сепаре в „Киев“. — По отношение на ухажорите ми са истински републиканци, а не радикали.
	— Няма нищо. — Джерико наблюдаваше двойките, на възраст като за баби и дядовци, които се плъзгаха по изтъркания паркет под безличните трели на второкласния оркестър. Заведението имаше само бегла прилика с нощните клубове, които Ийви и Сам посещаваха всяка вечер. Надяваше се Мейбъл да не е твърде разочарована от избора му.
	— Приятно място — съвестно го похвали Мейбъл.
	— Ммм — отвърна Джерико с уста, пълна с лепкав сладкиш.
	— Хубаво е, че танцуват.
	— Да. Танцът е… хубав — рече той. Чувстваше се отвратително. А вратовръзката на Сам го стягаше.
	Мейбъл отпи от ароматния чай, стомахът й се присвиваше от нерви, докато се чудеше какъв разговор да подхване, та да преобърне вечерта, и то бързо.
	— Виж, измислих забавление! — накрая каза тя. — Ако имаше свръхестествени сили, каква сила би си избрал?
	— Нямам свръхестествени сили — отговори Джерико.
	— И аз нямам. Затова е игра.
	— Не ме бива в тези игри. — Джерико отново отхапа от блината.
	Забелязах, помисли си Мейбъл и за двайсети път разбърка чая си.
	— Добре. Каква сила би искала да имаш ти? — попита Джерико.
	— О, ами каквато и да е. Хубаво би било да не си толкова ужасяващо обикновен — Мейбъл се разсмя и зачака Джерико да я опровергае. Не ставай глупава, Мейбъл — ти си най-малкото обикновена. Изключителна си такава, каквато си!
	— Няма такова нещо като ужасяващо обикновен. Ако нещо е ужасяващо, то автоматично става изключително. По ужасяващ начин.
	— Няма значение. Да променим темата — измрънка Мейбъл.
	— Казах ти, че не ме бива в тази игра. Освен това, колкото повече чета за Ясновидците, толкова повече мисля, че дарбата им е колкото дар, толкова и проклятие.
	— Какво имаш предвид?
	— Ясновидците казват истината. Но хората рядко искат да чуят истината. Казваме, че искаме, а в действителност искаме да ни излъжат. Предпочитаме етера на надеждата.
	— Но надеждата е необходима! Трябва да даваш на хората надежда — настоя Мейбъл.
	— Защо?
	— Какво защо?
	Джерико скръсти ръце на гърдите си.
	— В един неморален, жесток свят не е ли недобросъвестно постоянно да даваш надежда? Все едно да рекламираш сапун, който никога няма да те направи чист.
	— Сега просто проявяваш цинизъм.
	— Така ли? Какво ще кажеш за войната? Все се борим за власт, убиваме за нея. Заробваме. Потискаме. Ние създаваме себе си. Ние разрушаваме себе си. Непрекъснато. Вечно. Щом цикълът се повтаря, защо да ни е грижа за надеждата?
	— Но ние можем и да преодоляваме. Виждала съм хора, които се борят срещу това потисничество и печелят. Ти говориш за нихилизъм. И честно казано — Мейбъл успокои дишането си, — честно казано, това ми е досадно.
	Нищо не я одързостяваше така, както някой, който твърди, че битката за доброто не може да бъде спечелена.
	— Как така е нихилизъм да приемеш цикъла и да изоставиш онова, към което си привързан, морала и, да, опиата на безсмислената надежда? — не й остана длъжен Джерико. Наивността на Мейбъл го дразнеше. Може и да си мислеше, че познава света, но в действителност беше видяла само една част от него, спретнато оградена от живи плетове, които идеализмът на родителите й подрязваше всеки ден. — Добре — настоя той. — Щом вярваш в надеждата, какво ще кажеш за истинското зло? Вярваш ли, че съществува такова нещо?
	Мейбъл усети, че въпросът е изпит, на който лесно може да пропадне.
	— Вярвам, че истинското зло е резултат от система, която е несправедлива, или от хора, които се държат себично. Водени от алчност. — Всъщност за пръв път изказваше мнението си по въпроса и това, че го изрече на висок глас, й донесе удовлетворение.
	— Отговор на човек, който вярва в правенето на добро.
	Мейбъл настръхна.
	— Не съм за вампирите. Пълно е със зло, срещу което да се борим, без да се налага да измисляме дяволи, демони и призраци. Ако си убеден, че на света има Зло с главно З, това не отнема ли вярата в свободната воля? Продължавам да твърдя, че човек има избор. Да постъпи правилно. Да има надежда. Да дава надежда — убедително каза Мейбъл.
	Джерико беше притихнал и Мейбъл се изплаши, че го е засегнала. Но той я гледаше в очите по начин, който я изнервяше.
	— Имала ли си моменти, в които е трябвало да подложиш на съмнение убежденията си? — попита той. — Преживяла ли си нещо, което да те е накарало да премислиш представите си за морала, за доброто и злото?
	— Аз… — Мейбъл спря. — Предполагам, че не. Ами ти?
	— Веднъж. — Джерико беше много спокоен. — Помогнах на приятел да сложи край на живота си. Дали това ще те потресе?
	За миг Мейбъл онемя. Не беше сигурна, че й иска да знае за тази му постъпка.
	— Да. Малко.
	— Беше много болен и страдаше, помоли ме да го направя. Премислях следната дилема: убийство ли беше, или проява на състрадание? Неморално ли беше, или, предвид обстоятелствата, морален избор? Мислех, че съм се помирил със случилото се. Но вече не съм убеден.
	Мейбъл не знаеше какво да каже. Изградила си беше една цялостна представа за Джерико като умен, добър и благороден човек и тази внезапна изповед не се вписваше напълно в архитектурата на представата. Собственият й живот беше изграден въз основа на „правенето на добро“. Не бе разполагала с много възможности да подложи на изпитание значението на тези думи.
	— Съжалявам. — Думите й бяха нищожна утеха, но само толкова можеше да му предложи.
	Джерико блъсна чинията си настрана.
	— Не. Аз съжалявам. Това вероятно не е разговорът, който би искал да води човек на среща. Вечерта не се развива много добре, нали?
	— Ами не е толкова лошо, както онзи път, в който по случайност влязох в клозет в работнически лагер, но бих казала, че си прав.
	— Ха! — тихо рече Джерико и за пръв път тази вечер Мейбъл се усмихна искрено.
	— Майчице, Джерико, ти току-що се засмя. Ницше дали ще ти се разсърди?
	Джерико се почувства като мръсник. Заяждал се беше без причина. Единственият грях на Мейбъл бе, че не е Ийви. Най-малко заслужаваше почтено отношение заради самата себе си. Ако помежду им не припламне искра, така да бъде. В крайна сметка трябваше да направи опит да спаси вечерта и края на срещата с по-щастливо настроение.
	Той сгъна салфетката си и протегна ръка.
	— Мейбъл, ще танцуваш ли с мен?
	— Със сигурност повече чай не ми се пие — отговори тя и се присъедини към него.
	— Не ме бива много като танцьор — извини се той. — И това означава, че изобщо не танцувам.
	— Всичко е наред. И аз не съм по танците. Но ние сме единствените хора под седемдесет години тук, затова предполагам, че танцът ни ще е важно събитие, нали?
	Джерико примигна.
	— Ужасно, нали?
	Мейбъл сбърчи нос в знак на съгласие.
	— Но блините са добри.
	Той я съпроводи до дансинга. Застанаха лице в лице, притеснени и несигурни. Оркестърът свиреше мелодия, в която се преплитаха тъжни нотки — кървави феодални вражди и осъдена любов, оцеляване и ново начало.
	— Може ли? — нервно попита Джерико.
	Мейбъл кимна. Той постави ръка на кръста й, тя леко подскочи.
	— Съжалявам. Нали не те…?
	— Не! Добре… добре е… Аз просто… хубаво е.
	Страните й поаленяха.
	Джерико отново постави ръка на кръста й. Този път Мейбъл сложи ръка на рамото му и вдигна дясната си ръка, за да срещне неговата, опита се да не обръща внимание на топлината, която излъчваха страните й. Двамата се понесоха бавно по дансинга — едно, две, три, едно, две, три — възрастните хора ги наблюдаваха одобрително, насърчаваха ги на руски и английски. Успяха да направят няколко стъпки по дансинга без инциденти. Накрая възрастните хора изръкопляскаха, а Мейбъл се почувства едновременно смутена и объркана.
	— Трябва да напуснем, докато все още сме в добра форма, нали — прошепна Джерико.
	— Съгласна съм.
	На път за вкъщи разговорът се въртеше около изложбата, посветена на Ясновидците, и изумителния талант на Чарли Чаплин. Когато се върнаха в „Бенингтън“, петнайсет минути преди вечерния час на Мейбъл, те вече планираха да отидат до „Странд“ и да гледат новия филм на Бъстър Кийтън.
	— Там сигурно ще има хора под шейсет — рече Джерико и Мейбъл се разсмя.
	Тя подръпна каишката на чантичката си, понеже вътрешно трепна.
	— Е, лека нощ, Джерико.
	— Лека нощ, Мейбъл — пожела й той. Не беше сигурен какъв е протоколът за благоприлично приключване на първа среща, която е била в голямата си част, но не и изцяло, пълен провал. Ръкуването изглеждаше твърде официално. Целуването на ръка беше жест, който само надутите филмови звезди владееха така, че да не изглеждат пълни идиоти. И затова доста импулсивно Джерико целуна Мейбъл нежно и кратко по устните, а после се изкачи по стълбите към собствения си апартамент.
	Мейбъл се облегна на стената омаломощена и напълно смаяна. И дори госпожица Ади, която се луташе из коридорите, ръсеше сол от джоба на пеньоара си и мърмореше как мъртвите идвали през отвора, не успя да помрачи духа й.
	В мига, в който се прибра, Мейбъл се втурна към телефона и пренебрегна молбите на майка си да й разкаже как е минала срещата. Ухили се, щом чу гласа на Ийви от другата страна на линията.
	— Домът на Гадателката на влюбените. Как да съобщя за обаждането ви?
	— Ийви, аз съм.
	— Мейбси! Как намираш секретарския ми глас? Според теб придава ли ми тайнственост?
	— Познах те.
	— О! Колко жалко. Но ти си останала без дъх! Вълци ли гониш? Кажи.
	— Няма да повярваш. Аз не вярвам!
	— Какво има?
	— Аз… още се щипя.
	— Мейбъл Роуз. Спри начаса да ме тормозиш и веднага ми кажи или аз…, аз… ще изпълня най-хитроумната заплаха, за която сега не мога да се сетя.
	— Седиш ли?
	— Аб-со-лют-но легнала и готова да изслушам разказа ти!
	— Джерико ме целуна.
	От другата страна на линията настъпи такава тишина, че Мейбъл се изплаши да не би връзката да се е разпаднала.
	— Ало? Ийви? Оператор?
	— Тук съм — тихо се обади Ийви. — Майчице. Страхотна новина, миличка. Как… как се случи?
	— Беше след срещата ни тази вечер и…
	— Чакай малко… била си на среща? Защо не си ми казала?
	— Ийви, много е трудно да те намери човек напоследък — отговори Мейбъл, изпълнена с надежда, че Ийви ще долови намека й: Твърде заета беше дори за най-близката си приятелка.
	— Разкажи ми за целувката. Много ли те целува?
	— Не. Само веднъж. Стана така, че…
	— Преди това каза ли ти нещо?
	— Не… ами, той…
	— Какво беше изражението му? Прочете ли нещо на лицето му?
	— Ийви! Ще ми позволиш ли да ти разкажа историята? — помоли Мейбъл в слушалката.
	— Съжалявам, Мейбси.
	Мейбъл продължи:
	— Ходихме в чайна „Киев“…
	— Уф! Имат едни такива окаяни блини. Да можеха блините да се мръщят, тези биха се намръщили.
	— И отначало — заразказва Мейбъл, без да спира заради Ийви, — не вървеше съвсем добре, ако трябва да съм честна. Но след това ме помоли да танцуваме, и, о, Ийви. Беше толкова романтично. Е, ако трябва да съм съвършено честна, беше ужасно, докато не стигнахме до най-важната част. Божичко, о, защо не те оставих да ме научиш да танцувам?
	— Една от най-големите мистерии на нашето време. А целувката? — попита Ийви и прехапа устни.
	— Сега ще ти разкажа. Изпрати ме до вратата. Беше се умълчал и…
	— Умълчал се беше както обикновено или се беше умълчал умислено?
	— Ийви, моля те.
	— Съжалявам, съжалявам. Продължавай.
	— Каза ми „Лека нощ, Мейбъл“ и после той… просто… ме целуна. — Мейбъл изписка лекичко.
	Ийви затвори очи и си представи лицето на Джерико призори.
	— Не мога да спра да я премислям тая целувка, както най-хубавия филм на Валентино, само дето аз съм Агнес Айрис, а Джерико е Руди.
	— Е, Руди не е… — измърмори Ийви, — но схванах същественото.
	Мейбъл й разказваше нещо друго, но на Ийви вече не й се говореше по темата. Постъпила бе правилно по отношение на Мейбъл и, най-вероятно, по отношение на Джерико. Отказала се беше от него. Защо правилната постъпка караше човек да се чувства така ужасно? Дали това не означаваше, че постъпката не е правилна, или правилните постъпки винаги карат хората да се чувстват зле, което всъщност би представлявало ужасна спирачка пред това да се постъпва добре?
	— Ийви?
	— Хм?
	— Чу ли какво казах?
	— О, съжалявам, Мейбъл. Имаше, хм, паяк. На пода. Ужас!
	— Радост! Човек би си рекъл, че в един луксозен хотел няма да има паяци.
	— Да, аз ще… ще позвъня за пиколото. Съжалявам, Мейбси.
	— Почакай! Какво според теб трябва да направя?
	— Аз не бих прибързвала. Момчетата харесват момичета, които имат вид на ухажвани и от други. Такива са си, непостоянни. — Ийви подсмръкна. В крайна сметка нея я бяха забравили доста лесно.
	— Джерико не е такъв — настоя Мейбъл.
	— Повярвай ми, всички са такива. — Бясна беше на Джерико. Нямаше право да му е бясна, но така се чувстваше.
	— Ийви, ама ти наистина май не се радваш много за мен.
	— О, Бухтичке, съжалявам. Много се радвам за теб. Ами че аз тук аб-со-лют-но вдигам тържество в твоя чест — ведро избърбори Ийви, обзета от чувство за вина. — Мисля, че трябва да идеш на кино с него и просто да бъдеш своето очарователно аз.
	— Само че аз не съм очарователна. Там е проблемът.
	— Тогава… Това ще е хубаво упражнение, нали?
	Мейбъл се разсмя.
	— Ти си най-лошата приятелка, Ийви О’Нийл!
	— Да, знам — рече Ийви.


>>	Повратна точка

	Земята пази спомени.
	Всеки поток и всяка река тече с някаква изповед, история, прошепната на камъните, вдигната с клюновете на птиците при потока, отнесена в морето. Тътен от бизони над равнините, чиято земя е напоена с кръвта от битките, заточени в плесенясали книги на забравени лавици. Из полета, някога обсипани със синьо и сиво*, сега разцъфваха пъпки, изпълнени с неловкост. Господарят на робите размахва камшика и поколения по-късно белегът на предците още личи.
	[* По време на Гражданската война в САЩ (1861–1865) военната униформа на Съюзническата армия била в синьо, а тази на Конфедеративната армия в сиво. — Б.пр.]
	А отдолу лежат мъртвите и си спомнят.
	Аделайд Проктър беше на тази земя от осемдесет и една години. Тя също имаше история. Беше далечна роднина на Джон Проктър, обесен по време на гоненията на вещиците в Салем. Вещерството й беше в кръвта и като младо момиче Аделайд беше чела разказите за вещици с огромен интерес. Имало беше вещерство, разбира се — прост източник на доходи за хитри хора, акушерки и билкарки: суеверия, прилагани в името на безопасността. Проклятия, произнасяни или понякога извършвани с увит кичур коса, хвърлен после във вечерния огън — постъпка, за която на сутринта са съжалявали или не са съжалявали, зависи. Нищо от тези действия нямаше каквото и да било общо с Дявола или със слабостите на човешкото сърце. Ставало е дума за изцеляване на самотата. Възстановяване на болните. Осигуряването на добра участ. Осигуряването на безопасно прекосяване на бурните морета. Израждането на бебета с хубава съдба, изписана на челата. Тези приказки успокояваха Ади, осигуряваха й покой.
	Понякога изпадаше в сънен транс. Тогава виждаше другия свят от духове или разчиташе посланията в листенцата по дъното на чашата чай толкова ясно, сякаш бяха думи от книга. Но никога не смееше да сподели тези тайни, въпреки че беше малко влюбена в способността си. Караше я да се чувства специална — почти толкова специална, колкото я бе карал да се чувства Илайджа Крокет.
	Чудесно момче беше той, нейният Илайджа, очите му имаха сиво-кафявия цвят на речен камък.
	— Ще те взема за съпруга, Аделайд Проктър — каза той и постави венец от маргаритки върху косата й. Целуна я сладко и със стегната крачка отиде да се бие в една война, в която воюваха брат срещу брата.
	Чуваше огъня от оръдията и писъците от стопанството на Харис. Битката продължи две седмици. Накрая триста хиляди жертви осейваха земеделската земя на Вирджиния. Върволица от загинали момчета лежаха едно до друго из полето. Момчето, което тя най-много обичаше, лежеше сред тях. В джоба на ризата му беше нейното писмо, прогизнало от кръв.
	С разбито от мъка сърце, Ади повярва, че копнежът й е достатъчно силен, за да изработи заклинание. Написа молбата си, завърза я с лаврово клонче и я запечата с потопения си в кръв палец, после я остави в кухината на един стар бряст, както беше чела, че трябва да постъпи човек, който иска услуга от света на духовете. А тя искаше само да види още веднъж своя Илайджа и да говори с него.
	Така постъпи и зачака.
	Войната донесе и други нещастия. Мъжете, които пренасяха труповете от бойните полета из Вирджиния, донесоха тиф по нейните земи. Цели домакинства се поболяха. В една гореща лятна утрин болката се вкопчи в стомаха на Ади и до вечерта тя бълнуваше от температурата. Стаята пулсираше и се стесняваше, а след това тя се озова другаде — в лишен от цветове свят, където духовете се притискаха в нея. Имаше един стол като трон, в него седеше висок сив мъж с палто, което тежеше от блестящи синьо-черни пера. Носът му беше дълъг и подобен на клюн на ястреб, устните му бяха тънки. Очите му чернееха като дълбините на селски кладенец.
	„Аделайд Кезайа Проктър. Поискала си да ме видиш.“ Аделайд не беше искала да вижда друг, освен своя Илайджа, и точно това заяви на мъжа.
	„Най-напред трябва да говориш с мен. Аз бях тук, дълго преди предците ти да колонизират тази земя. Северната звезда пръскаше светлината си над лицето ми. От нейните хора извлякох силата си. Тази нация се храни от себе си. Такива сънища! Такава амбиция! Аз също имам сънища. Амбиции. Усещам желанието върху езика си. Повърви с мен, дете.“
	Ади тръгна с мъжа с цилиндъра през горите, по дърветата бяха накацали гарвани като листа, притежаващи усещания. Там, където вървеше той, тревата беше жълта и заплетена, чуплива и суха. Стигнаха до старото гробище на хълма. Гробът на Илайджа беше на не повече от три месеца. Последният букет на Ади вехнеше върху него.
	„Какво би дала, за да видиш отново Илайджа?“ — попита сивият мъж.
	„Всичко.“
	„Всеки избор има своите последствия. Равновесието трябва да бъде поддържано. Щом нещо се дава, друго се взима. Обмисли внимателно подбудите си, Аделайд Проктър.“
	Ади обмисляше подбудите си всяка вечер и тихо плачеше в одеялото си, за да не я чуе спокойно спящата сестра Лилиан. На шестнайсет години тя беше изгубила любовта на живота си. Момчето, което трябваше да стане неин съпруг и баща на децата й, лежеше на шест стъпки под подигравателно меката лятна детелина. Не се поколеба в избора си.
	„Всичко“, повтори тя и мъжът с шапката се усмихна. „Може ли да го видя, господине? Или го доведете при мен, моля!“
	„Ще видиш твоя Илайджа в уреченото време“, обеща мъжът. „Спи. Защото си млада; имаш много дни пред себе си. Но знай следното: вече ми принадлежиш, Аделайд Кезайа Проктър. Когато дойде времето, ще поискам да изпълниш обещанието, което ми даде днес. За лоялността ти към мен.“
	Притисна палец към челото й и тя падна гърбом в гроба, без да е в състояние да спре.
	Ади се събуди невероятно жадна, цялата беше вир-вода от пот. Треската й бе преминала. Луната беше избледнял восъчен печат над бледозлатистия пергамент на зората. Но къде бе Илайджа? Мъжът беше обещал. В продължение на дни той не се появи и Ади започна да си мисли, че обещанието й е поредният сън от треската.
	После дойдоха още знаци.
	Откри дневника си разгърнат на страницата за нейната любов към Илайджа.
	Топлият вятър отвори прозорците и с тях дойде неговото сладко слънчево ухание. В огрятата от луната нощ тя беше убедена, че от високата трева из полето идва музика. Песен, която Илайджа й бе пял. Най-слабият от всички шепоти беше. Ами маргаритките: тя ги откри до леглото си, лежаха до сандъка с чеиза й, до музикалната кутия. Щом взе престилката си от куката, тя пъхна ръка в джоба и го извади покрит с восъчни бели венчелистчета. Само Илайджа знаеше, че маргаритките са любимото й цвете. Майка й я обвиняваше, че се опитва да привлече вниманието към себе си, но Ади знаеше, че малките услуги са дело на Илайджа. Дори в смъртта си той си спомняше за нея. Радостта й беше безгранична.
	Треската отново дойде в дома на Проктър, този път взе своя дан. Когато най-накрая си тръгна след седмица, отнесе със себе си бащата на Ади и по-младия й брат, двама слуги и съпругата и невръстната дъщеричка на надзирателя.
	Равновесие.
	Ади присъства на погребенията им мълчалива и бледа, изплашена от стореното от нея, от онова, което би могло да последва. Същата вечер тя чу името си, прошепнато с такава нежност, че се събуди със сълза върху бузата. От другата страна на прозореца луната грееше ярко зад преминаващите облаци. Славей предупредително чуруликаше.
	Името й отново дойде, изречено нежно като лунна светлина.
	„Аделайд, любов моя. Тук съм.“
	Окъпан в сребриста лунна светлина, Илайджа стоеше на ръба на полето. Върнал се беше при нея, както бе обещал онзи мъж. Ади се втурна навън, следваше лъчистото му сияние през горите, към двора на старата църква, покрай гробовете, докато не стигна до камъка над неговия гроб. В септемврийския мрак около тях се чуваше шепот. Тук беше студено, толкова студено. Илайджа сияеше като монета в езеро. Той беше нейната красива любов, но сега у него личаха следите на гроба. Сред отъняващата му коса имаше преплетени плевели. Сенки ограждаха очите му и придаваха мършав вид на скулите му. Там, където куршумът беше свършил своето дело, ризата му бе изцапана с кръв.
	„Повикала си ме, любов моя.“
	„Да“ — очите на Ади плуваха в сълзи. — „Платих и цената за теб.“
	„Не знаеш ли, че всяка душа, която му даваш, увеличава силата му? Че така завинаги се обвързваш с него?“
	Ади не разбра. Защо Илайджа не се радваше?
	„Направих го, за да бъдем завинаги заедно.“
	„И ще бъдем. Ако ти не намериш покой и аз няма да намеря. Длъжен съм да те обичам, докато умреш.“
	И изкрещя. От отворената му уста се посипаха стършели, ларви и всякаква форма на смърт. Сред дърветата гарваните заграчиха и гракът им прозвуча като жесток смях. Създанието пред нея не беше Илайджа, не беше Илайджа, когото тя целуваше под слънцето. Беше нещо съвсем различно и тя не искаше нищо от него. Аделайд побягна. Тичаше покрай надгробните камъни и плашилата, по целия път обратно до сигурността на леглото си, което изобщо не беше безопасно.
	На сутринта, когато отметна одеялото, тя изкрещя толкова силно, че събуди сестра си. Сред завивките й имаше изкормена мъртва мишка с избодени очи. Лежеше на одеяло от покафенели венчелистчета от маргаритки.
	Ади прочете книгите. Научи заклинания. В полунощ отиде на гроба на Илайджа и изкопа останките му, отчупи късче кост от пръстите му, измъкна зъб и отряза къдрица от косата му, взе шепа от пръстта на гроба му. Постави всичко в желязна кутия и после изпълни ритуал, който да обвърже духа на Илайджа, така че той повече да не може да дойде при нея. Да не може да й стори зло.
	Ами Кралят на гарваните, мъжът с цилиндъра?
	Ади му беше дала сила, когато поиска да види още веднъж Илайджа. Обвързала се бе с него с невидима нишка, която не можеше да прекъсне. На сляпо беше сключила сделка. Не, не на сляпо. Направила бе избор. Обещала беше вярност на мъжа с шапката. През годините след това, тя имаше време да размисли. Да постави под въпрос обета, който прибързано бе дала от любов, водена от скръб, от нуждата да вярва в нещо, което е по-велико от нея.
	Аделайд Проктър вече беше стара. Видяла бе как погребват момчето, което обичаше, в калната земя на Вирджиния и не след дълго беше погребала и собственото си семейство. Един априлски ден, тя прочете, че президентът е убит от Джон Уилкс Бут*, както и за смъртта на убиеца. Когато президентът Макинли също падна жертва на куршума на убиец, тя беше там. Видяла беше появата на автомобила и на самолета. Парните влакове кръстосваха страната, блестящите релси образуваха груби шевове, дълги километри през раните на откраднатата земя. В пристанище Ню Йорк корабите близаха с безценния си, изпълнен с надежда товар, смаяно отворил уста към факлата на Статуята на свободата. Градовете се разрастваха и разширяваха; както и заводите, които бълваха миризлив дим и амбиция във въздуха. Войните продължаваха. Съчиняваха се химни за прослава на нацията. Хората бяха добри, прекрасни, силни и почтени, трудолюбиви и обнадеждени; а също така празноглави, жадни, алчни и незнаещи насита, по желание неграмотни и склонни към опасна забрава.
	[* Джон Уилкс Бут (1838–1865) е американски актьор и радетел за независимостта на Южните щати. На 14 април 1865 година убива президента на САЩ Ейбрахам Линкълн. — Б.пр.]
	През своите осемдесет и една години Ади Проктър беше видяла много в тази величествена, бушуваща страна, невъзможна от възможности, и сега знаеше, че трябва да се страхува, защото бяха стигнали до повратна точка. Навсякъде из страната имаше призраци и изглежда никой не забелязваше. Хората танцуваха, а мъртвите ги наблюдаваха през прозорците. И през цялото време мъжът с цилиндъра набираше мощ. Той идваше.
	Макар че беше предупредена да не го прави, Ади отиде в мазето. Нарисува знаци върху пода с тебешир и шепнешком отправи молитви, изпълни дребните обреди със солта и кръвта, ритуали, които да държат надалеч мъртвите.
	Надяваше се, че това е достатъчно.


>>	Еврика

	— Хенри? — извика тя. Лин вървеше по познатата пътека покрай великанските испански брястове до вира. Хенри и Луис седяха на очукания пристан, окъпани от слънчева светлина. Хенри й махна с ръка. — Побързай! Преди будилниците да зазвънят.
	— Веднага идвам! — отговори той.
	— Добър вечер, госпожице Лин! — извика й Луис и помаха. Слънцето грееше ярко отгоре му и Лин изпита странно чувство в стомаха, някакво предупреждение, което не можеше да определи.
	— Всички добри сънища трябва да стигнат до своя край — заключи Хенри и отиде при нея на горската пътека, зачервен и щастлив. — Какво е това на роклята ти?
	— Пръст — отговори Лин и се отърси от замаяността си. Изтръска упоритото петно.
	— Помислих, че е нов експеримент. Като с пепелта.
	— Не, но имам нужда от помощта ти. Искам да видя дали мога да те събудя от съня.
	Хенри сви рамене.
	— Добре. Участвам. Какво искаш да направя?
	— Трябва само да стоиш, без да мърдаш.
	— Това прилича на музикалната ми кариера досега.
	— И без да ръсиш шеги — нахока го Лин. — Готов ли си?
	— Готов.
	— Започваме: Хенри. Време е да се събудиш — рече Лин. Нищо не се случи. — Събуди се, Хенри! — каза този път по-високо тя.
	— Опитай се да ме разтърсиш, за да се събудя — предложи Хенри.
	Лин го улови за раменете и го разтърси, отначало внимателно, после по-силно.
	— Олеле! Не прави мозъка ми на пихтия!
	— Аха. — Лин се пресегна и ощипа ръката на Хенри.
	— Ох! Това наука ли е, или извинение да ме биеш?
	— Извинявай — глуповато рече Лин. Отстъпи замислено. — Трябва да има начин…
	— Може би аз трябва да се опитам да събудя теб — каза Хенри.
	Лин се намръщи.
	— Не се поддавам много на внушения.
	— Така ли?
	— Така.
	— Предизвикваш ли ме?
	— Не — рече Лин. — Просто е факт.
	Хенри изви вежди.
	— Искаш ли да пробваме? В името на науката?
	— Ще бъде загуба на време, но моля, заповядай.
	— Хубаво. — Той вдигна ръка като магьосник. — О, Лин Чан, мадам Кюри от света на сънищата — заприпява театрално, едва запазваше сериозния си вид. — Нека сънят те освободи! Това е моментът, в който трябва да се събудиш!
	Лин извъртя очи.
	— Идиот такъв.
	— Хубаво. Ще бъда аб-со-лют-но сериозен. — Хенри се изкашля и впери поглед в Лин. — Събуди се, Лин.
	След няколко дълги секунди, Лин се ухили.
	— Нали ти казах — рече тя, откъсна клонче от близкия бор и вдъхна мириса му.
	До този момент Хенри се шегуваше, но вече искаше да премине изпитанието. Ако имаше начин да се събуждат в съня, нямаше да имат нужда от будилници. Тета нямаше да му се ядосва, защото нямаше да научава, че броди из сънищата. Помисли върху това минута. Как беше помогнал на Тета да промени кошмарите си?
	Той отново се обърна към Лин.
	— Скъпа, уморена си и трябва да поспиш. Наистина трябва да се събудиш вече, отново у дома, в твоето легло, защо не го направиш?
	Устата на Лин провисна, лицето й застина в спокойно изражение. И след това, със съвсем кратка въздишка, тя изчезна от света на сънищата. За миг Хенри не можеше да помръдне от изненада.
	— Лин? — Прокара ръка през въздуха, където беше стояла Лин. — Уф. Добре, за това какво ще кажеш? — попита той, много доволен от себе си. Нямаше търпение да се поперчи утре пред Лин.
	Точно тогава в тунела припукаха светлини, подобно светулки в гореща юлска вечер, и после вирът потъна в мрак, сивото небе погълна остатъка от яркия цвят, сякаш се затвори за нощта. Краищата на света на сънищата потрепериха и се подбиха, сякаш някой издърпваше нишка и разплиташе тъканта му. Колибата, дърветата и цветята изгубиха своята богата наситеност на форма и цвят.
	Хенри чу лек вик в тунела.
	— Ехо? — тръгна нататък той.
	Долетя песен и Хенри разпозна в нея мелодия, която майка му свиреше на пианото си в Ню Орлиънс по времето, когато можеше да прави такива неща. А и на него старата мелодия му допадаше.
	— За мен се събуди, красавице спяща… — запя той тихо, защото беше притеснен, а това бе навик, който го успокояваше. Под музиката се дочуваше притеснителното ръмжене, което двамата с Лин бяха чули веднъж на гарата.
	— Ехо! — отново извика той.
	От тунела излезе облак прах и с него наситен шепот, който го обгърна: Сънувай с мен…
	От шепота Хенри се почувства разгорещен и замаян, като да е изпил силно питие. Приближи се към тунела. Нещо шаваше в тъмното. Последва кратко просветване и той зърна момиче.
	— Уей Мей? — извика.
	Отново избухна светлина и Хенри видя очертанията на воал. Примигна, а след образа видя тревожни неща и му се прииска да не е сам, защото фигурата в тунела се насочи бавно към него.
	В следващата секунда будилникът му иззвъня. И Хенри се пробуди, усещайки тялото си сковано в леглото си в „Бенингтън“.


	Щом се събуди от броденето сред сънищата, Лин усети болка по цялото тяло, а на небцето си имаше вкус на желязо. Избърса устата си на мястото, където беше прехапала устната си при връщането. Но нямаше значение, защото Хенри бе успял. Той я беше събудил, Лин се усмихна въпреки цепнатата устна.
	— Еврика — измърмори тя, изпълнена с възторг, но и изтощена, точно преди да изпадне в истински, дълбок сън, в който беше просто смъртен човек, а не бог. На сутринта почти нямаше да си спомня сънищата с Джордж Хуанг, бледата му светеща кожа, която се цепеше на прорези, сякаш гниеше отвътре, треперливите и кукленски движения, ръцете, които се протягаха и свиваха, докато приближаваше към приютилия се под бетонните сводове спящ бездомник. Нито щеше да си спомня за чудовищния писък, надигнал се от гърлото на Джордж, когато се нахвърли върху крещящия мъж и подземието се изпълни с просветваща флуоресценция от гладни, пречупени духове, отговорили на зова му.


>	Ден осемнайсети

>>	Малката вселена

	— Не знам дали трябва да разрешим на Лин да иде на кино с Грейси и Лий Фан при това положение — сподели тревогата си госпожа Чан, когато раздели дантелените завеси, падащи над прозореца на втория етаж, и надзърна навън. Полицията гореше стоката на още един магазин, в който двама от работниците бяха станали жертви на сънната болест.
	— Остави я да излезе с приятелките си — посъветва я господин Чан. — За няколко часа ще се справим. За нея е добре да се махне малко оттук.
	— Но внимавай, Лин — предупреди я госпожа Чан. — Чух от Луела, че започнали да спират китайци по улицата и да ги проверяват за сънна болест. Имало и по-лоши неща. Чарли Лао и сина му Джон ги тормозили пред магазина им на 35-а улица. Насиненото око на Джон го доказва. Ще се радвам, когато всичко това приключи.
	— Никога няма да приключи — обади се чичо Еди и Лин разбра, че не говори за сънната болест.


	Щом стигнаха Таймс Скуеър, Лий Фан и Грейси тръгнаха да пазаруват, а Лин отиде на кино. Както се бяха уговорили предварително, трябваше да се срещнат по-късно. Шеметен възторг обзе Лин, когато надписът „Пате Нюз“* проблесна върху бавно вдигащите се завеси. Изискани на вид мъже се разхождаха по заснежена пътека с ръце, сключени на гърба. А върху черния екран се появиха думите:
	[* „Пате Нюз“ е британска продуцентска компания, продуцирала кинопрегледи, киноновини и документални филми в периода 1901–1970 година. — Б.пр.]
P>
	Ниле Бор и Алберт Айнщайн,
	двама гиганти в науката,
	изследват малката вселена на атома.
	Атомът. Толкова малък, че е невидим за човешкото око.
	И въпреки това със сила да преобразява света ни!
	Точно както земеделецът прибира узрялото жито от земята си,
	ние можем да събираме енергия от атома.
P$
	Образът се промени, чернокос мъж, красив като филмова звезда, махна към тълпите от своята открита кола. Лин се усмихна, лицето й се къпеше в сиянието на екрана.
C>
	Джейк Марлоу обявява изложбата „Бъдещето на Америка“ в Ню Йорк.
C$
	На екрана устните на великия Джейк Марлоу се движеха тихо, докато говореше на микрофона пред огромно множество, насъбрало се в търговската част на града. Сцената се промени отново в черна:
P>
	Някога смели мъже плавали в опасни води
	в търсене на онова, което е възможно.
	Знаем какво е възможно.
	Ние построихме много неща, за които се казваше,
	че са невъзможни.
	Наричат се Америка.
	И ние сме стопаните на нейното смело бъдеще —
	видение за бъдещето, демокрацията и
	за невероятните постижения.
P$
	За момент Лин си представи друг кинопреглед, в който някой ден би могла да участва. В него тя беше един от великите учени, който се ръкува с велики хора като Джейк Марлоу пред погледа на гордите си родители. И започваше да си мисли, че нейното бродене сред сънищата вероятно крие ключа към научно откритие, което ще превърне въображаемата картина в ума й в действителност. Щом двамата с Хенри можеха да пътуват до друго измерение в сънищата и да сътворяват различни неща в неясния свят на съновиденията, тогава може би времето, пространство и, да, дори материята, бяха просто дело на човешкия ум. Може би нямаше граници пред онова, което биха могли да направят, или място, на което не биха могли да отидат, щом се научат да виждат различно.
	Органистът подхвана енергична мелодия, която даваше сигнал за началото на „Братлето“*. Лин постави стабилно сивата си шапка, грабна палтото си и патериците и се плъзна към пътеката покрай изненадания портиер.
	[* „Братлето“ е американска класическа комедия от нямото кино, излязла на екран през 1927 година. — Б.пр.]
	— Но, госпожице, филмът току-що започва — рече той.
	— Знам — отвърна тя. — Исках само да видя кинопрегледа.
	Навън, на 42-ра улица, беше застудяло. Малки снежинки танцуваха на вятъра. Дъхът на Лин излизаше на облаче и дори трепереше. Енергия. Атоми. Новината беше завладяла новинарските издания — „Разпространява се китайска сънна болест! Майорът заявява: Няма да допуснем през живота ни нова епидемия като испанския грип! Чайнатаун е застрашен от карантина“ — и точно като ледените късчета, сънищата и лицата от кинопрегледите на Джейк Марлоу и щастието на Лин се изпари. Тя погледна към тротоара, сведе глава и тръгна. Навалица препречваше градския тротоар и преливаше върху улицата, тормозеше таксиметровите шофьори, които натискаха клаксоните си недоволно. Лин не можеше да премине и не можеше да заобиколи. Искаше да попита някой какво се случва, но не желаеше да привлича ничие внимание върху себе си. Из улиците отекна тежък, военен барабанен ритъм. Звучеше като парад и Лин си проправи път навътре в множеството, търсеше по-добро място.
	И тогава го видя: оркестърът от барабани и флейти предвождаше прави редици от мъже с бели качулки и мантии, които маршируваха стегнато по Бродуей, размахваха американски знамена и развяваха плакати, които с гордост прогласяваха НАПРАВЕТЕ АМЕРИКА БЯЛА И ЩЕ НАПРАВИТЕ АМЕРИКА БЕЗОПАСНА И НАБЛЮДАТЕЛНИЯТ НИКОГА НЕ СЕ УМОРЯВА. Около Лин мнозина от навалицата ръкопляскаха и подсвиркваха, поздравяваха рицарите на Ку-клукс-клан.
	— Простете, простете — рече тя и се обърна срещу потока от хора, изпълнена с отчаяно желание да се върне на 42-ра улица и да се качи на автобуса за вкъщи. Някакъв младеж се изсмя злобно към нея:
	— Ето една мръсна китайка.
	Всичко в тялото на Лин се скова от страх. Прииска й се да не беше бързала с такова нетърпение да се отърве от Лий Фан и Грейси. Просто се добери до автобусната спирка, каза си тя и не спря. Мъжът и приятелите му я последваха, тормозеха я.
	— Ей, ти, момиче! — гласът на младежа се промени от злобен присмех в глас на човек, изпълнен с желание да се докаже. — Къде отиваш? На теб говоря!
	Сърцето на Лин биеше лудо. Не смееше да се обърне назад. Мъжете обаче бяха близо, а автобусната спирка твърде далеч. Преди три месеца тя би могла да се спаси с тичане. Сега дрънкащите шини тежаха на краката й, едва вървеше, ръцете й трепереха от усилието по-бързо да движи патериците си. Страхуваше се, че ще стъпи накриво, ще изгуби равновесие и ще падне на улицата. Неколцина наблюдаваха случващото се с изражение на неясно неудобство, един от тях се намеси омиротворяващо:
	— Ей, стига! Оставете я.
	Но другите едва обърнаха внимание. Никой не се спря да сложи край на тормоза. Лин вървеше със сведена глава, но очите й гледаха диво нагоре, търсейки място, където да потърси помощ. Неоновата табела на един ресторант гръмко обявяваше: НАЙ-ДОБРОТО ПЕЧЕНО ТЕЛЕШКО В НЮ ЙОРК! Точно над нова, написана на ръка табела, на която пишеше кратко и ясно: ЗАБРАНЕНО ЗА КИТАЙЦИ.
	— Далеч си от вкъщи, нали, момиче? — извика мъжът. — Говориш ли английски?
	Точно зад нея беше. Усещаше мириса на афтършейва му. От дясната й страна се появи гигантският надпис на „Ню Амстердам Тиътър“. Лин зави, запъти се към вратата. Патерицата й пропадна тежко в дупка, тя се спъна, цялото й тяло се разтърси. Беше на косъм да се разплаче. И тогава от уличката на театъра се появи Хенри, духаше в шепите си, за да се стопли.
	— Хенри! — изкрещя Лин веднъж и още веднъж: — Хенри!
	Той я видя, понечи по инстинкт да й помаха и замръзна.
	— Помогни м… — не довърши Лин, защото я удари тежка буца от кал и лед и тя изгуби равновесие. Чантичката й падна и закопчалката се счупи, съдържанието й се разсипа.
	— Мръсна китайка! Върви си у дома! — кресна младежът и изтича покрай нея с приятелите си през смях. Аз съм си у дома, искаше да каже Лин, но думите застанаха в гърлото й, докато седеше просната сред калта на 42-ра улица.
	— Страхливци! — извика Хенри. Мигом се озова до нея, помогна й да се изправи, подаде й патериците, събра вещите й от улицата и ги постави обратно в чантичката й.
	— Лин! Добре ли си?
	— Д-добре съм — измънка тя. Очите й бяха пълни със сълзи. — Само трябва да си ида у дома.
	— Добре. Аз ще те заведа.
	Той внимателно изтупа мръсотията от палтото й. Погледът му се плъзна по шините и патериците на Лин, грозните й черни обувки и за секунда ведрата му усмивка помръкна. Бързо се съвзе, усмихна се твърде учтиво, така, както изглеждат хората, които не искат да разстройват другия. И сълзите, които Лин бе сдържала, потекоха по лицето й, горещи и смущаващи.
	— Ей, ей, скъпа. — Хенри прегърна Лин и тя се скова при допира му.
	— Съжалявам — той я пусна. — Много си разстроена. Какво ще кажеш за чаша какао най-напред? Обичаш какао, нали?
	— Добре съм. Само… ме упъти към автобуса.
	— Добре, обаче, виж сега, имам строго правило никога да не пия горещо какао сам. Религията ми не го позволява.
	— Религия ли имаш? — подсмръкна Лин.
	— Ами нямам. Не точно. Но ако имах, това щеше да е първият завет.
	Лин избърса очите си с опакото на ръката и погледна косо към Хенри. Той стоеше там в сакото си от туид с тесните си, сгушени рамене и дебел кариран шал около врата, сякаш бе прекалено увит коледен подарък, на елегантните му пръсти се полюляваше чантичката й. Изглеждаше смешно и на нея й се прииска да можеше да се разсмее, а вместо това плачеше. По време на кинопрегледа сърцето й беше пълно с възхита, мислеше си за света на атомите, за промяната и възможностите. Сега мигът се беше превърнал в друго усещане, което тя не харесваше. Снегът се стелеше, покриваше и двама им с мокри снежинки.
	— Едно горещо какао. — Лин взе обратно чантичката си. Кимна към витрината на ресторанта с надпис ЗАБРАНЕНО ЗА КИТАЙЦИ. — Ако можеш да намериш място, където да ме пуснат.
	— Не се притеснявай. Знам точното място — рече Хенри и предложи ръката си.


	— Съжалявам, че е само чай — извини се Хенри през малката, мраморна масичка към Лин. — Но поне е горещ.
	Намираха се в приземна кръчма на тясна уличка в Гриниуч Вилидж. Лин духна парата от чая и погледна предпазливо към грапавия червен тапет, подходящ по-скоро за бордей; жените с много къси прически и мъжки костюми; мъжете, които седяха близо един до друг.
	— Що за място е това? — прошепна тя след кратка изпълнена с неудобство тишина.
	— Безопасно — отговори Хенри, като разбъркваше млякото в чая си. — Защо не ми каза по-рано истината?
	— Не исках да ме съжаляваш. Стига ми съжалението на хората, които ме зяпат с ужас. Или със състрадание. — Тя отпи от чая си. Все още беше много горещ. — Само… в света на сънищата съм такава, каквато бях. Мога да тичам и да танцувам. Силна съм. Не като тук. Не исках да ме видиш в този вид — слаба.
	— Скъпа, може да си много неща, но слаба не е едно от тях. Откога си… — Гласът на Хенри заглъхна.
	— Саката ли? Щом ще водим този разговор, няма смисъл да не наричаме нещата с истинските им имена — сопна се Лин. — От скоро. От октомври.
	— А някога дали ще…?
	— Беше детски паралич — отсече тя.
	Хенри кимна.
	— Съжалявам — каза той след малко.
	— Защо? Не ти си причината за него.
	— Не. Но въпреки това съжалявам. Много е нечестно.
	— Никой не е обещавал животът да е честен. Затова обичам толкова много броденето сред сънищата. Това е място, където мога да се чувствам себе си. Където съм свободна.
	— Тогава пия за това. — Хенри вдигна чашата си чай и пи. — За мястото, където можем да сме свободни.
	Двама мъже от масата в ъгъла станаха да танцуват, уловени за ръце, притиснати страна до страна и Лин се опита да не зяпа. Надяваше се неудобството й да не личи прекалено.
	— Като говорим за свободата — рече Хенри. Той пое дълбоко дъх. — След като ще сме откровени, трябва да… искам да ти кажа истината за Луис.
	Сърцето му заби по-бързо. Защо да бъде себе си с друго човешко създание беше по-ужасяващо, отколкото всичко, което би могъл да си представи насън?
	— Когато казах, че Луис е бил мой приятел, не казах цялата истина. Той ми беше повече от приятел. Той е единственото момче, което съм обичал. Той е… той е мой любовник. — Хенри се облегна назад и скръсти ръце на гърдите си. Изражението му беше предизвикателно. — И така. Давай, госпожице Чан. Какво ще кажеш за това?
	Хенри. И Луис. Любовници. Донякъде беше шокиращо, но също така обясняваше много неща, които преди нямаха смисъл, нещо, което Лин бе предусещала дълбоко в себе си. Преди години тя беше дочула мълва за чичо Еди и истинската причина никога да не си вземе съпруга. Било заради неговия приятел Фухуа. Говореше се, че двамата били по-близки от братя. Навсякъде ходели заедно. Един ден Фухуа бил арестуван за игра на хазарт. По време на разпита се разбрало, че е влязъл в страната незаконно, като се преструвал на друг — че бил „син по документи“*. Нищо не можело да се направи. След седмица го депортирали в Китай и завинаги му забранили да влиза в страната, а сърцето на чичо й било разбито. Или поне така говореше мълвата.
	[* „Син по документи“ или „дъщеря по документи“ наричали китайците, които влизали в САЩ с фалшиви документи, според които имали кръвни роднини с американско гражданство. — Б.пр.]
	— Истина ли е? — попита майка си Лин по-късно. По онова време тя споделяше всичко с нея.
	Майка й много се ядоса.
	— Ужасни неща говориш за чичо си, Лин!
	— Защо? — озадачи се тогава Лин, страните й бяха пламнали от срам, който не разбираше.
	— Защото това е… противоестествено, двама мъже да са заедно. Това е грях. Попитай отец Томас. Той ще ти каже. Никога не бива да повтаряш това за чичо си, Лин.
	Лин не я беше грижа дали историята за чичо й Еди е истина, или не; разстроена беше от мисълта, че чичо й, когото много обичаше, е нещастен. След обяснението на майка й обаче идеята пусна корени в нея: такива отношения бяха погрешни и неправилни. И едва сега подлагаше тази представа на обмисляне. Но Хенри не беше сбъркан. Понякога, когато трябваше да е сериозен, разправяше шеги, но беше мил. Може и да не разбираше напълно живота му, нито той нейния, но тя осъзна, че в света на сънищата, те бяха открити един с друг. Лин харесваше Хенри. Харесваше и Луис. Беше говорила с куп мъртви, нито един от тях не бе казал нито дума относно това, че любовта е грях. Докато свещениците не успееха задоволително да докажат своята хипотеза, тя щеше да вярва повече на мъртвите, отколкото на тях.
	— Много добре — каза накрая.
	Веждите на Хенри скочиха нагоре.
	— И толкова? Просто „много добре“.
	Лин топлеше ръцете си в стените на чашата си.
	— Да.
	— Странен човек си, Лин Чан. — Хенри поклати глава с видимо облекчение.
	— Никога не съм имала приятел като твоя Луис. Всъщност никога не съм имала приятели.
	— Загубата е за другите — отговори Хенри.
	Лин се обърна към него.
	— Да не го казваш, само защото са те възпитали да си учтив? Или наистина го мислиш? — Тя вдигна ръка. — Не отговаряй по навик. Бъди искрен.
	— Наистина не си по любезностите, нали?
	— Защо трябва да лъжа? Какво й е хубавото на лъжата?
	Когато лежеше в болницата, след като се разболя и краката й се парализираха, сестрите й се усмихваха учтиво и й повтаряха да не се притеснява. Но по погледите им разбираше, че има основания да се притеснява, и това, че й говореха обратното, само увеличаваше страха й. Чичо й Еди беше честен с нея.
	— Ще се оправят ли краката ми, чичо? — попита тя тогава. — Ще бъдат ли като преди?
	— Не, няма — отговори й той, а лицето и гласът му изразяваха решимост, за да не затаи тя фалшива надежда. — Така ще са занапред. За да приемеш нещата, се иска сила, Лин. Ти изгуби краката си. Но не си изгубила правото си на избор как да живееш.
	— Предпочитам истината — призна с лека горчивина Лин.
	Хенри нямаше опит с честността, само с избягването на истината. В Ню Орлиънс го бяха възпитавали в южняшки обноски, според които никога не биваше да казваш на хората какво мислиш. Научил се беше да се усмихва, да кима и да продължава, да нарича нещо „интересно“ вместо „гадост“. Да бъдеш добър южняшки джентълмен означаваше да цениш учтивостта и благовъзпитаността над всичко. Да си честен беше странно чувство, все едно използваш закърнял мускул.
	— Явно да сме приятели с теб ще е изпитание — заключи той.
	— Така ли?
	Хенри сви рамене.
	— Предполагам, че сега си свързана с мен, госпожице Чан. Извинявам се предварително.
	Усмивката на Лин беше широка и глуповата.
	Хенри подсвирна.
	— Тази твоя усмивка е истинска красота.
	Тя поклати глава, косата скри лицето й.
	— Глупава е.
	— Точно така. Исках да кажа, че тази твоя глупава усмивка е истинска красота.
	Този път Лин наистина се разсмя.
	— Създанието се разсмя! — удиви се Хенри.
	— Не съм чак толкова кисела!
	— Напротив, такава си. Малко. Ей! Отнасям се с теб с честността, която поиска в замяна. Харесва ли ти? — попита Хенри.
	— Ужасен си.
	— О, какви прекрасни неща казваш. Мисля, че и ти си ужасна, скъпа — рече Хенри и Лин не успя да сдържи усмивката си.
	— Благодаря, че ме спаси днес.
	— Благодаря, че и ти ме спаси.
	Малобройният джазов оркестър в ъгъла подхвана мелодия. Момчетата поведоха партньорите си към дансинга, движеха се грациозно в кръг. Лин наблюдаваше танцьорите с копнеж, почукваше с пръсти леко по масата. Хенри видя всичко.
	— Искаш ли да танцуваш?
	Лицето на момичето се помрачи.
	— Това не е светът на сънищата.
	— Знам. — Той стана и предложи ръка. — Един танц.
	Лин впери поглед в пръстите на Хенри, после улови ръката му и го остави да я поведе към дансинга. Двамата най-вече пристъпваха бавно, но за Лин това нямаше значение. Тя танцуваше. Беше почти толкова хубаво, колкото и броденето сред сънищата.
	Когато излязоха на заснежената Бароу Стрийт, Хенри погледна към Лин и попита:
	— Защо го правиш?
	— Какво правя? — попита Лин.
	— Придърпваш полата си над шините всеки път, когато някой погледне към тях.
	— Грозни са. Хората се притесняват от тях.
	— Мен не ме притесняват — рече той и върху лицето на Лин се разгърна още една от редките й усмивки.
	— Значи ти наистина не харесваш момичетата, така ли?
	— Страшно харесвам момичетата. Само че не като за… женитба, ако ме разбираш.
	Лин кимна.
	— И по-важното е, че харесвам теб, госпожице Чан. Приятели?
	— Предполагам.
	Хенри се подсмихна.
	— Това беше отговор напълно в природата на Лин Чан. Ако някога ме похвалиш, може да умра на място. Какъв е проблемът сега? Отново се намръщи.
	— Хенри, може ли да ти покажа нещо?
	— Стига да ми обещаеш, че не включва невръстни деца или йодели*.
	[* Йодел е начин на пеене, характерен за областта Тирол, Австрия. — Б.пр.]
	— Нито едно от двете. Но трябва да дойдеш с мен в центъра. Освен ако не те е страх?
	— Скъпа, страх ме е само от лоши отзиви. — Хенри спря такси.


>>	Недовършени дела

	По време на пътуването до центъра Лин разказа на Хенри за своя повтарящ се сън с Джордж Хуанг и за любопитното откритие в библиотеката за Пневматичната транспортна компания на Бийч.
	— Съществувала е, това е първото нюйоркско метро. Открито е през 1870, спрели са да го използват през 1873, а след това през 1875 е било затворено завинаги — разказа Лин. — Хенри, рисунките на гарата са много близки до онова, което двамата виждаме всяка нощ в света на сънищата.
	— Чешмата? Пианото? — попита Хенри и Лин кимна. — Златната рибка?
	— Дори златната рибка. Построили подземната гара под магазина за дрехи на Девлин! Въпросът е защо една стара железопътна гара се показва всяка нощ в нашите бродения сред сънищата?
	— Знаеш какви са пейзажите в сънищата: изпълнени са със символи, странни откъслеци от мисловни връзки, събрани от всекидневния ни живот, а и на други хора.
	— Да, и са като река, непрекъснато се променят. Но ти първо попита: защо двамата с теб непрекъснато се връщаме на едно и също място, където се случват едни и същи събития в един и същ порядък, всяка вечер, като някаква примка?
	— Това казах, нали? — удиви се Хенри, потривайки брадичката си. — Това беше много умно. Чувствам се много по-добре в ролята си на член на въображаем научен кръжок. Добре, защо? И какво има общо това с Джордж или с нас?
	— Това искам да открия.
	Таксито спря при парка при Кметството. Хенри плати на шофьора и Лин му показа решетката до чешмата.
	— Тук ме доведе онази нощ Джордж. Направи го съвсем целенасочено. И след това посочи към сградите от другата страна на улицата. Изглеждат ли ти познати?
	Хенри наклони глава и присви очи към участъка от Бродуей между улиците Мъри и Уорън.
	— Ако не греша, това прилича малко на улицата, откъдето всяка нощ започваме разходката си в сънищата.
	— Според мен е същото място.
	Лин седна на пейка в парка и разхлаби каишките на шините си, разтри болезнените места, където кожата се беше трила.
	— Онази сграда на ъгъла на Уорън и Бродуей е била магазина на Девлин, преди да изгори.
	Хенри седна до нея на пейката и впери поглед към новото здание, което сега се издигаше на ъгъла. Нямаше никаква прилика със сградата, която виждаха в сънищата.
	— Значи това място е свързано с нашите сънища всяка нощ, но ние нямаме представа за причината, а Джордж иска от нас да разберем… нещо за него.
	Пазач на парка разчистваше мокрите обявления за изчезнали хора от стълбовете на лампите. Лин почака да се отдалечи.
	— Помниш ли когато ти казах, че мъртвите се появяват, в случай че имат да предадат някакво съобщение? И че почти винаги избират такова място в съня, което да ни напомни за тяхно любимо място — като моята леля, която стоеше в градината, която обичаше, или господин Су в „Чайната“, където се хранеше всеки ден? — Лин пое дълбоко дъх. — И така, понякога обаче мъртвите идват на място, което е свързано с техни недовършени дела. Не могат да си тръгнат, докато тези дела не бъдат приключени.
	— Според теб тук, около парка при Кметството, Джордж има някаква недовършена задача ли? — Хенри посочи към гълъбите, които важно се разхождаха по камъните.
	— Не Джордж. Жената с воала — Лин погледна косо Хенри. — Ами ако ти кажа, че според хората в моя квартал, сънната болест в града изобщо не е болест, ами е обсебване от призраци? Казват, че е дело на ненамерил покой дух.
	— Ти вярваш ли в това?
	— Знам, че звучи смешно, но започвам да се чудя дали не е истина.
	— Мислех, че си учен.
	— Само защото вярвам в науката, не означава, че пренебрегвам суеверието. Понякога има основание за подобни суеверия. А и не само аз се чудя. И ти също. И Уей Мей ни предупреди за тунела. Каза, че можела да почувства призрака и че този призрак я плаши. „Тя плаче“, така ми каза.
	— Плачещата жена идва — напевно рече Хенри. — Добре, дръж си шапката сега; тук идва най-интересното: снощи, след като те събудих в съня… Впрочем, възнамерявах да ти натрия носа с това мое впечатляващо умение, но сега вече се страхувам, че не е подходящо.
	— Просто ми кажи какво се е случило — изръмжа Лин.
	— В мига, в който ти си отиде, светът на сънищата стана тъмен.
	— Какво имаш предвид?
	— Като театър, в който е приключило вечерното представление. Трудно е да се обясни, но почти веднага след като ти си отиде, или щом вече не бяхме заедно, там сякаш вече нямаше смисъл да се поддържа цялата работа. И след няколко секунди чух жена, която плаче в тунела.
	Лин рязко пое въздух.
	— Не си влязъл, нали?
	— Плачеше жена, Лин! Въпреки неразбирателството ми с моите родители, те са ми дали добри обноски. Не мога да пренебрегна една госпожица в беда.
	— Не. Предполагам, че не можеш. Какво стана после?
	— Сред мрака започна да просветва зеленикава светлина. Чух пак ръмженето и след това — не мога да се закълна в това — помислих, че видях някой да се движи вътре.
	— Нея ли?
	— Възможно е. И тогава ме събуди будилникът.
	— Уей Мей спомена, че там има лоша смърт — каза Лин. — Всяка вечер онази жена претичва покрай нас, тя очевидно е в беда. А и по роклята й има кръв.
	— Да. Окървавените дрехи често са знак, че нещо здравата се е объркало — съгласи се Хенри. — Но какво общо има нашата тайнствена жена със сънната болест, ако наистина мислиш, че случаят е такъв?
	— Не знам. Работя върху една теория. Може и да не е вярна. Все си мисля, че Джордж искаше от мен да науча нещо за нея, че се опитваше да ми даде указания.
	Хенри скри ръцете си под мишниците, за да се защити от студа.
	— Точно в този момент единствените указания, които имаме, са в околностите в съня. Трябва да ги съберем накуп от там, предполагам.
	— Съгласна съм. И така… — Лин започна да брои на пръсти — … имаме Пневматична транспортна компания на Бийч. Фойерверките. Някой, който се казва „Антъни Ориндж Крос“. Магазинът за дрехи на Девлин.
	— Обсебените от духове панталони. Винаги се връщаме към обсебените от духове панталони.
	Лин изгледа Хенри смразяващо.
	Хенри кимна.
	— Много добре. Никакви обсебени от призраци панталони.
	Сивият буреносен облак се премести над Кметството и за момент закри купола му. Лин наблюдаваше как облакът се разсейва, превръща се в по-малко злокобна версия на себе си.
	— Убийство! Убийство! О, убийство — измърмори Лин. — Може би жената с воала е била убита или тя… ние сме й необходими, за да открием кой е убиецът й, и тя да може да намери покой?
	— Обзалагам се, че е бил каруцарят на покритата каруца — „Ах, госпожице, тия коне ме докараха до убийство!“ Разбра ли? Докараха ме до убийство? Благодаря, народе. Две представления дневно! — Хенри зараздвижва пръсти, после отново ги тръсна. — Съжалявам. Ами ако „Антъни Ориндж Крос“ е убиецът?
	— И я е преследвал и убил на площад „Парадайз“ — „Внимавайте, внимавайте, площад «Парадайз»“! — додаде Лин.
	— Почакай малко! — Хенри седна с изпънат гръб. — Аделайд Проктър!
	— Това да не е нова шега, жив ще те одера.
	— Има една старица, която живее в моята сграда, госпожица Аделайд Проктър. Обича да се разхожда из коридорите по нощница и да ръси килимите със сол, разправя за убийства, масова сеч и други страхотии. Тя е малко… странна.
	— Луда, искаш да кажеш — уточни Лин.
	— Бих казал ексцентрична.
	— Това е мил начин да кажеш луда.
	— Както казвах, онзи ден, тя ме погледна, когато се качвах в асансьора, и ми каза „Антъни Ориндж Крос“. Внимавай, внимавай, площад „Парадайз“.
	Лин разпери ръце от отчаяние.
	— Защо не ми го каза по-рано?
	— Не е станало дума! Освен това аз съм в театъра, скъпа, срещам се с много чудновати образи. Това се рисковете на занаята.
	— Откъде е знаела точно тази фраза? — настоя Лин. — Да не би и тя да е бродница сред сънищата?
	— Доколкото знам, не е. Поне не съм я зървал да се развява из сънищата с метлата си. Попита ме дали мога да чуя плача. — Хенри замълча, приковал поглед в Лин. — Отново имаш онова намръщено изражение. Не е обичайното презрение към по-голямата част от човечеството, което изразява лицето на Лин Чан, някак е по-близо до ужаса.
	— Не ми харесва тази работа, Хенри. Има нещо нередно. Можеш ли да поговориш с лудата дама и да я разпиташ какво знае?
	— Да, в името на мистерията ще издържа един следобед със сестрите Проктър — обеща Хенри.
	Далечен часовник отброи пет. Лин ахна.
	— Сега вече наистина започваш да ме плашиш — каза момчето. — Какво има?
	Лин взе патериците си.
	— Трябваше да съм у дома още преди половин час.
	— Това ли било? Помислих, че си видяла призрака на „Антъни Ориндж Крос“.
	Изражението на Лин беше мрачно.
	— Не се страхувам от призраците. Но се страхувам от майка си.


	В мига, в който Хенри и Лин влязоха в „Чайната“, госпожа Чан тръгна отривисто към тях, пътьом бършеше ръцете си в кърпа, очите й просветваха гневно.
	— Лин Чан! Къде беше? Поболях се от притеснение! Лий Фан и Грейси са си у дома от три и половина. Накарах почти половината квартал да те търси!
	За пръв път, откакто я познаваше, Хенри видя Лин наистина изплашена.
	— А-аз… ами-и…
	— Моля за извинение, госпожо — намеси се Хенри и заразпръсква южняшки чар. — Не знам дали си спомняте за мен — Хенри Дюбоа Четвърти, от кръжока по природни науки? Чувствам се ужасно. Вината е изцяло моя. Виждате ли, Лин беше разделена от приятелките си и се случи да минавам наблизо. Естествено, поисках да се уверя, че е в безопасност. Но после така се увлякохме в разговор върху относителната теория на Айнщайн…
	— Относителността — бързо го поправи шепнешком Лин.
	— … че напълно изгубих представа за хода на времето.
	— Смешно — прошепна Лин.
	— Моля? — рече Хенри.
	— Изгуби представа за… — Лин поклати глава. — Няма значение.
	— Моля, приемете най-смирените ми извинения, госпожо Чан. Мога да ви уверя, че се грижих за Лин, като за собствена сестра. — Хенри поддържаше такова сериозно изражение, че се съмняваше дали актьорските умения на Тета могат да надминат неговите.
	Майката на Лин омекна.
	— Добре. В такъв случай благодаря, че доведохте Лин у дома жива и здрава, Хенри. Ще ни позволите ли да ви нагостим, преди да ни напуснете?
	— О, не, госпожо. Трябва да тръгвам обратно за Фол… за литургия — рече Хенри. С крайчеца на окото си, видя как устата на Лин зяпна.
	Но майката на Лин се усмихваше.
	— Нямам думи да ви изкажа благодарността си, Хенри. Имате добра душа. Трябва да дойдете на нашата разходка утре, за да видим как Джейк Марлоу ще направи първа копка на своя нов изложбен център.
	— Как само ми се иска да мога, но аз…
	— Няма да приема отказ — заяви майката на Лин с ръце на кръста. — Трябва да изразим подобаващо благодарността си за вашата мила постъпка днес. Ще се видим утре по пладне.
	И след тези думи тя се върна на работа.
	— Толкова рано — простена тихо Хенри.
	Лин го изпрати.
	— Благодаря — рече тя.
	— Няма защо. Майките ме обожават.
	— Имам предвид за днес. По-рано.
	— О, ами. Така постъпват приятелите. Занапред без тайни. Отнася се и за двамата.
	— Без тайни — съгласи се Лин.
	— Ще видя дали мога да поговоря с госпожица Проктър. До довечера на обичайното място?
	Лин кимна.
	— И до утре също.
	— Да. Пладне. — Хенри направи гримаса. Погледна над главата на Лин към госпожа Чан, която тичаше из ресторанта като генерал, който прави преглед на войската си. — Майка ти наистина вдъхва страх, впрочем.
	— Не я познаваш дори наполовина — отговори Лин.
	— Когато Луис пристигне, веднага ще го доведа тук на кнедли. Страшно ще му харесат. А и нямам търпение да си върна късметлийската шапка от теб. Луис ми я даде вечерта, в която се запознахме. Свали я от главата си и я нахлупи на моята. Ако искаш, ще го помоля да донесе още две от Ню Орлиънс, една за теб и една за Уей Мей. После може да сформираме първия бръснарски квартет в света на сънищата. „Запек, запек, запек, запеееек!“ — пропя Хенри.
	— Ти си най-странният човек, когото съм срещала.
	— Пак започна с милото отношение.
	Нещо трепна в Лин, нещо, за което знаеше, че трябва да каже на Хенри. Беше просто чувство, но все още не беше наясно как да го изрази с думи.
	— Лин! Стига си стояла на този студ! — извика госпожа Чан, гласът й прозвуча приглушено от другата страна на стъклото.
	— Майка ти нададе рев, красива Жулиета. — Хенри се поклони с пресилен Шекспиров реверанс. — Далеч от мен! Ах! Ох! Шунка и картоф! — той придърпа нагоре яката си и тръгна заднешком.
	Лин го изпроводи с поглед, клатейки глава.
	— Най-странният човек, със сигурност. — Тя се изненада колко много й липсваше вече Хенри.


>>	Вещите не лъжат

	Когато работеше за цирка, Сам успя да се сдобие с прекрасен смокинг. Уши му го един татуиран руски артист, който много го биваше с конеца и иглата. Смокингът винаги успяваше да привлече вниманието; и Рут, Жената с брадата, и Джони, Мъжът вълк, го оглеждаха одобрително, щом се появеше на манежа със „Смока“. Надяваше се, че и тази нощ ще окаже същото магическо въздействие върху Ийви.
	Миг преди Сам да излезе от музея на път за радиото, под вратата му пъхнаха бележка:
	Ако искаш да знаеш повече за тази част от твоето радио, ела довечера в магазина. Точно в девет. Знаеше, че Ийви ще откачи, ако пропуснеше предаването й. По дяволите, разбираше я. Но връзката му не беше тип, който дава втора възможност. Дано Ийви не беше такава.
	Балната зала на хотел „Уинтроп“ гъмжеше от богаташи. Сам се притесни, че не може да открие Ийви в тълпата. Но трябваше само да се води по смеха и ръкоплясканията. Ето я и нея, седи върху гърба на препариран алигатор.
	— … Помоли ме да гадая на ръчния му часовник, а когато го направих, го видях по гол-голеничък… Един от онези нудисти. И как да кажа точно това по радиото…
	Сам си проби път напред покрай тълпата поклонници. Ийви изглеждаше толкова красива с тъмносинята си рокля, обточена с пера от марабу, и с наниз от искрящи фалшиви диаманти на челото, че за момент дъхът му секна.
	— И това ако не е моят възлюбен — рязко рече тя с искрящи очи. Сам разбра, че няма смокинг с достатъчно магическо въздействие, което да го спаси от предстоящата тежка вечер.
	— Здрасти, Агнешка мръвчице. Мога ли да те отнема за минутка?
	Ийви го стрелна косо.
	— Съжалявам. На разположение бях в девет.
	— Знам. Бих искал да ти разкажа какво се случи. — Той многозначително огледа останалите.
	— Продължавайте. Ще отсъствам само миг. — Ийви се поклони към възхитената публика от богаташи. — Трябваше да се видим за предаването, Сам! — почти нечуто му изсъска тя и без да спира да се усмихва като от реклама на паста за зъби към аплодиращите ги гости на тържеството, тръгна с него през претъпканата зала. — Прекарах два часа в притеснения дали кръвта ти не изтича с последните искрици живот в някоя канавка — продължи Ийви. — Сега, след като разбрах, че си добре, искам само да кървиш до смърт в някоя канавка.
	— Майко мила, Агнешка мръвчице, липсвал съм ти.
	— Това ли чу току-що?
	— Какво да кажа? Оптимист съм.
	— Светът е пълен с мъртви оптимисти. Сам, Сам, Сам! — Главата на Ийви се поклащаше като чистачки на кола при всяко произнасяне на името му. Изпитият алкохол почти се беше изпарил.
	— Това ми е името. Кажи колко изпи от този лак за ковчег, Савска царице?
	Ийви затвори едното си око и погледна към украсения с декоративни, лакирани панели таван, осветен от полилеите. Устните й започнаха да се движат, броеше.
	— Това е третата чашка. При четвъртата можем да преминем на мартини — изкикоти се тя.
	— Свети боже — подсвирна Сам.
	— Чакай минутка: ти да не очакваш да се отрежа от пиене, за да си позволяваш волности с мен, Сам Лойд?
	— Не. Обичам момичетата ми да са в пълно съзнание, когато ги целувам. Имам си я тази странна особеност на характера — поясни Сам. Грабна чашата й и пресуши остатъка, изяде и маслинката.
	— Ей! Какъв е основният замисъл? — възропта Ийви.
	— Спасявам те от теб самата.
	— Не ми трябва никой да ме спасява — измрънка Ийви. — Трябва ми да пия. Дори маслинката не спаси за мен.
	Сам вдигна ръце в знак на извинение.
	— Добре. Така е честно. Аб-со-лу-жи-тел-но честно. Да речем, че ситуацията беше обратна. Ами ако аз стоях на ръба на скала, какво щеше да направиш?
	Ийви стисна устни.
	— Да те блъсна?
	— Не вярвам.
	— Като хвръкнеш надолу, ще повярваш, и то как. Е, какво беше толкова важно, че пропусна предаването? И дано е много убедително, Сам. Равносилно на белег от операция на апендикса.
	— Тук не.
	Гост на тържеството постави чаената си чаша върху една странична маса и се обърна да аплодира оркестъра. Ийви взе скришом чашата, помириса я, усмихна се, пресуши тайното пиене на една глътка и върна празната чаша. Бързо поведе Сам далеч от местопрестъплението, влязоха в помещение, на което пишеше НЕ ВЛИЗАЙ. В малкия кабинет имаше отоманка, писалище с телефон и стол на колелца. Ийви се изтегна на отоманката, вдигна крака и разтри слепоочията си.
	— Тежка нощ? — попита Сам, приседнал на ръба на писалището.
	— И то каква. Някакъв тип донесе кърпичката на жена си. Тревожел се бил колко много харчела за пазаруване, но всъщност се притесняваше, че жена му си има любовник. Имаше право, впрочем. Кърпичката беше на любовника й.
	— Майко мила, ти какво му каза?
	— Казах му, че жена му малко прекалява с харченето и че може би трябва да ходят на вечеря и на танци по-често. — Ийви въздъхна протяжно. — Няма да повярваш какви ужасни неща откривам за хората.
	— Защо не им кажеш истината? — попита Сам.
	— Истината не продава сапун. Трябва да цари ведра, щастлива и забавна атмосфера. Дай им надежда, хлапе! — Ийви изимитира мощния баритон на господин Филипс.
	— Но това те приравнява с ония фалшиви хора и измамници на 42-ра улица. Ти си истинската Ясновидка, Савска царице. Не ти трябва да се преструваш.
	Ийви седна, в погледа й се четеше гняв.
	— Не съм дошла на купона, за да ви слушам лекцията, Сам Лойд. Ти крадеш портфейлите на хората. Не се дръж така, сякаш си по-добър от мен.
	— Аз ли? Аз съм крадец и мошеник. Но ти не си, хлапе. За нещастие на теб ти пука. Познавам те.
	— Не ме познаваш. — Ийви полегна назад. — Само си мислиш така, защото се преструваш на мой годеник. Но всъщност никой никого не познава. Всички сме куп реклами на сапун „Пиърс“, които се размотават наоколо чисти и спретнати, готови да се мият до разпадане.
	— Тогава кое е истинско?
	— Вече не знам, Сам. Наистина. Аз просто… не искам да мисля за това.
	Сам усети как за тази вечер беше свършено с настроението й.
	— Имам нужда от услугите ти, преди окончателно да се напиеш.
	Ийви се разсмя и бавно заръкопляска.
	— Трябваше да се досетя. Добре, няма какво да се направи. Ти не дойде тази вечер в предаването ми, затова нямам никакво задължение да ти помагам. А и още не си ми казал какво се случи!
	— Съжалявам, кукличке. Честно, съжалявам. В последния момент получих съобщение от моето птиченце.
	— Твоето какво?
	— Моето… как го наричаше ти? Тайнствен човек?
	— О! От него значи. — Ийви издуха една непокорна къдрица от челото си.
	— Той почти никога не се свързва с мен. Аз му оставям по някоя дума като съобщение. А тази вечер ми пъхна бележка под вратата, искаше да се срещнем в магазина за радиопредаватели и радиочасти в девет.
	— Надявам се, че поне в този магазин са слушали предаването ми — измрънка Ийви. — И? Какво откри?
	— Това е интересното: той така и не се появи.
	— Много прилича на въртене в кръг — забеляза Ийви.
	— Когато стигнах там, магазинът беше тъмен и затворен. Мислех да разбия ключалката, но се изплаших, че няма да изглежда много добре, ако ме спипат; ако годеникът ти е затворник. Но не ми харесва. Нещо намирисва.
	— Просто имаш твърде живо въображение, Сам.
	— Кукличке, когато моето въображение е прекалено живо, то обикновено е заето с дейности, за които възпитаните хора не биха ми позволили да говоря. Мислех, че в този случай ще застанеш на моя страна.
	Ийви омекна.
	— Сам, съжалявам. Не исках да те разстройвам.
	— Трябва да открия истината. — Сам Лойд не искаше услуги. Ако нещо му беше необходимо, той или плащаше за него, или си го взимаше — никакви връзки, никакви дългове. Така че от негова страна, беше голяма жертва да подаде отново документа на Ийви. — Моля? — изрече той непривичната за него дума. — Би ли опитала още веднъж?
	Тихата молба в гласа на Сам трогна Ийви.
	— Добре, Сам. Ще видя какво мога да направя. — Тя седна и потупа мястото на дивана. — Седни. Няма да те ухапя. Стига да не се разпееш.
	Сам се приведе и седна до нея. Ийви взе документа и вложи всичките си усилия да извлече някаква информация от него, но колкото и усилия да полагаше, не можеше нищо да разгадае. Прекъсна усилията си, замаяна и гневна.
	— Все пак благодаря, хлапе. — Сам взе обратно документа.
	— Отказвам да бъда победена — изхленчи тя и посегна пак към него.
	Сам го прибра в джоба си.
	— Не, всичко е наред, кукличке. Аз ще… ще те заведа обратно на партито…
	— Сам! — Ийви скочи от дивана и бутна поставения на масата бюст на строг римски пълководец. — Стой! — рече тя и в последната секунда върна пълководеца в предишното му положение. — А така.
	— Слушай, Сам: имаш ли все още онази снимка от Анна По-лот… Пала… Анна, Анна?
	Сам извади портфейла си и снимката, която държеше в него.
	— Това е просто снимка с майка ми.
	— Знам. Но си струва да опитаме, нали?
	Той се ухили.
	— Това е моето момиче.
	— Не съм твоето момиче. — Ийви едва сдържа усмивката си.
	Първоначално снимката също остана безмълвна. Но Ийви не беше склонна отново да изгуби. Съсредоточи се, докато не се появи мигновена искра, и тя се насочи към тази искра от спомен, превърна я в пламък. Видя жена с кестенява коса, прибрана на тила й, и с тъмни, плътни вежди и разбра от пръв поглед, че това е майката на Сам. В ръцете на Мириам беше същата снимка, която Ийви държеше.
	— Виждам я — унесено рече тя.
	— Така ли? — обнадежден попита Сам.
	— Прекрасна е, Сам. Наистина.
	Ийви вдишваше и издишваше, потопи се и се отпусна, за да извлече още от снимката. Първият спомен беше кратък и обикновен: невръстният Сам седеше до майка си, а тя го галеше с ръка по косата. Малко неща бяха по-силни от майчината любов и точно това почувства Ийви: нямаше значение какво е казала Мириам Любович на онези мъже, тя обичаше много сина си. Също както майката на Ийви обичаше Джеймс, а нейната обич към Джеймс надминаваше обичта й към Ийви с цяла безкрайност. Не е вярно, че родителите обичат поравно децата си. Имат си любими деца, а Ийви не беше любимото дете. Болката от този спомен премина през алкохола и юмрукът й се уви около сърцето й, заплашвайки да провали гадаенето. Тя се вглъби още повече в тайната история на снимката, за да противостои на тази болка.
	Сега видя красива стая с мраморен под, тежки кристални полилеи, които хвърляха призми от светлина, и стени, украсени със скъпи на вид портрети на скъпи на вид хора. В стаята имаше деца. Някои седяха на маси и рисуваха, други отговаряха на въпроси. Някои подръпваха яките си. Малко момиченце играеше с куклата си.
	А къде беше Сам? Тук ли беше?
	И тогава видя невръстния Сам на една маса в ъгъла, майка му стоеше точно зад стола му и изглеждаше притеснена. От другата му страна седеше отдавна починалата годеница на Уил, Ротке Васерман. Тя извади карта от една колода и я скри.
	„Да опитаме още веднъж, Сам, ще ми кажеш ли каква е картата, която държа?“
	„Ами… петица… спатия?“
	„Защо не опиташ отново“ — подкани го Ротке.
	„Поп каро?“ — изрекоха устните на малкия Сам, липсваше му един преден зъб. — „вале каро!“
	Ротке му се усмихна, но поклати глава към майка му.
	„Нещо лошо ли направих?“ — попита Сам.
	„Нет, бубеле“ — отговори майка му и го целуна по бузата. — „Върви да си играеш.“
	Споменът се размаза по краищата, Ийви се приведе към него. Децата играеха на тревата върху част от идеално поддържана ливада. Беше красив пролетен ден и радостта им бе заразителна. Едно от децата плачеше. Ийви последва плача и стигна до момиче с кукла.
	„Какво има, Мария?“ — попита Ротке и приклекна пред детето.
	Момичето, изглежда, отговори на италиански.
	„На английски, моля те.“
	„Корабът гори. Потъва.“ — Проплака момиченцето. И също като нея останалите деца се развълнуваха, сякаш всички са сънували един и същ сън.
	„Ротке! Ротке!“ — изтича мъж от къщата, дойде на ливадата и мисълта на Ийви залитна. Светла коса. Очила. По-млад, да, но със сигурност беше Уил. Ийви беше толкова изненадана, че едва успя да се съсредоточи върху думите на вуйчо си.
	„… Съобщение по радиото… германците са потопили с торпедо «Лузитания». Убили са американци.“
	Миналото зажужа като пращене по радио, което търси сигнал. И след това се приземи за кратко върху друго късче от историята, която тя набързо се припомняше:
	„Мириам, правителството ни помоли да вербуваме прорицатели. Проект «Бъфало». Трябва ни помощта ти.“
	Майката на Сам уплашено каза:
	„Планът не ми харесва.“
	„Всичко ще е наред. Взети са предпазни мерки.“
	„Онова, което искате да направите, е опасно. Ще привлече лоши духове.“
	„Ние ще спечелим. Върни се в Харбър, Мириам. Аз те моля. Те няма да те молят.“
	Ийви изгуби ритъма в гадаенето. Образите следваха един след друг като филм, който се прожектира твърде бързо — толкова много спомени и емоции чувстваше, че със сигурност щеше да се изгуби в тях, ако не ги оставеше. Рухна върху Сам, щом махна ръцете си от снимката. Той я прегърна, придърпа я към себе си.
	— Държа те. Всичко е наред.
	Ийви опря буза на топлите му гърди и се вслуша в утешителния ритъм на сърцето му, докато чакаше замаяността и треперенето да утихнат. Харесваше й тежестта на брадичката му върху главата й и мирисът на крема за бръснене, останал по врата му. Трябваше да седне, знаеше, но не искаше.
	— Видя ли нещо, кукличке?
	Трябваше ли да разкаже на Сам за Уил? Как би постъпил, ако откриеше, че Уил е познавал майка му и през цялото време е лъгал?
	— Седеше пред една маса, а Ротке те питаше дали можеш да отгатнеш картите в ръката й. Но ти не можеше. Не разбирам защо те проверяваше Ротке?
	— Да пукна, ако знам, Савска царице. Нищо не помня от тази работа — намръщи се Сам. Потри челото си, сякаш движението би могло да разбуди изгубени спомени. — Как така не си спомням?
	— Майка ти те е обичала много, Сам. — Ийви усети как ръката му се стегна около нея. — Вещите не лъжат. Уверявам те.
	— Благодаря — измърмори Сам. — Друго?
	— Не можах да видя всичко — излъга Ийви. — Но някой молеше майка ти да помогне на правителството с проекта „Бъфало“ по някакъв начин. Ала според нея тези хора искаха нещо много опасно, щяло да привлече лоши духове, каквото и да означава това. И чух нещо като „Ела в Харбър.“ Знаеш ли какво значи?
	Сам поклати глава.
	— Пълно е с места, чието име съдържа „Харбър“*.
	[* От англ. „harbor“ — „пристанище“. — Б.пр.]
	— Знаеш ли нещо за мястото, където е направена снимката? — попита Ийви.
	Сам се вгледа в нея. Поклати глава.
	— Не го разпознавам. Защо?
	— Не мога да кажа със сигурност, но ми прилича малко нещо на замък.
	— Замък като замък?
	— Не, Сам. Замък от пясък — тросна се Ийви. — Разбира се, че замък като замък. Но има нещо странно: и преди съм виждала този замък в сънищата си.
	Сам повдигна вежда.
	— И си омъжена за красив принц, така ли? Скиптър и трон имаше ли?
	— Ха, ха. — Ийви извъртя очи. — Хаааа. Но съм го виждала в сънищата си. Поне така си мисля. Или е място, на което прилича.
	— Някой ден ще ти купя замък, бъдеща госпожо Лойд — каза Сам. Харесваше му как Ийви се е облегнала на него, а ръката му я прегръща.
	— Не знам какво да мисля, когато не се държиш отвратително. Много ме объркваш — измърмори тя. Импулсивно го целуна и пак облегна глава на рамото му.
	През изминалите няколко месеца, когато не изпразваше чужди джобове, не претърсваше музея за информация къде може да се намира майка му, не залагаше на боеве, нито си бъбреше сладко с миловидни танцьорки в страстни срещи из гардеробните на евтините ресторанти, Сам си представяше как целува Ийви. Отначало тези въображаеми сценарии бяха пълни с разгорещеност и с егото на Сам: Ийви казваше: О, скъпи. Изобщо не съм си представяла, че може да е така. Целуни ме, глупчо! И се отпускаше в ръцете му, заради мъжките изяви на Сам в любовта. Тези фантазии не носеха много удовлетворение, сякаш дори трескавото му въображение знаеше, че са куп глупости.
	Не си беше представял обаче и ден като този, който бяха преживели: нахлуха във федерална сграда, откриха карти с таен код и на косъм се измъкнаха от полицаите, ръката на Ийви в неговата и усмивката на покритото й с прах лице, защото тя се наслаждаваше на лова колкото него и участваха заедно.
	— Стаята стана неясна. И на теб ли ти изглежда неясна, Сам? — промълви Ийви.
	— Мисля, че един от нас е пиян, Агнешка мръвчице.
	— Сигурно е стаята — въздъхна тя.
	— Не е стаята.
	— И аз не съм. Държа на пиене като моряк — завалено се похвали Ийви, думите й се преплитаха. Секунди по-късно похъркваше.
	Сам въздъхна и понесе аб-со-лют-но изключилата се от света Ийви към стола на колелца, после я бута до асансьора, качи я в нейната стая и я остави на леглото.
	— Представях си, че тази вечер ще премине съвсем различно — измърмори той, докато я завиваше. Устата й беше отворена и от нея излизаха слаби похърквания. — Не си много красива, като спиш, хлапе.
	Сам целуна Ийви по рошавата глава.
	— Сладки сънища, Савска царице.


>>	А те сънуват ли?

	Градът се състои от острови, които са разграфени на авенюта и улици, тунели и тролейбусни линии — мрежа от връзки, която чака да бъде създадена. Величествените мостове се прехвърлят над реките със стоманено великолепие, а фериботите прекарват своя товар в безопасност до брега.
	Мостовете, тунелите, фериботите и улиците. А те сънуват ли?
	Фериботите спираха в пристана. Отваряха металната си паст, за да изпеят хората, които тръгваха отривисто напред, невиждащи, привели глави като стенобойни машини, намръщени срещу свирепия студ, и понякога забравяха да пеят, понякога забравяха, че са били създадени да пеят. Игривият вятър обаче си оставаше весел и заради него служител в сиви дрехи хукваше по тротоара след шапката си; гонитбата разсмиваше всички: новите чиновници и ваксаджийчета, забързаните към работата си телефонистки, нагласени в тесни обувки, зидарите и метачите на улицата, а също и от уличните търговци, чиито колички преливаха от изобилието от стоки, необходими на гражданите.
	Високо горе миячите на прозорци се крепяха на магия и висяха във въздуха на малки дъски, за да изчистят мръсотията от толкова много изхвърлени сънища. Бършеха с парцалите си, докато съдбите от другата страна на стъклото не станеха поясни. От време на време на тези прозорци се появяваха лица. Погледите се срещаха за секунда, може би две, наблюдаващ и наблюдаван се изненадваха да научат, че другият съществува. После и двамата бързо се отдалечаваха, връзката се разпадаше, островите се появяваха отново.
	Вятърът свиреше из каньоните между небостъргачите, из широките, просторни авенюта и тесните улици, където съдбите се изживяваха тайно, ден след ден:
	Понякога човек въздишаше от копнежа за любов.
	Понякога дете плачеше за изпуснатата близалка, чиято сладост едва бе опитало.
	Понякога момиче ахваше, когато влакът изпищяваше в гарата, разтърсено колко близо до ръба си е позволило да се мотае.
	Понякога пияница вдигаше изтерзан поглед към редиците от сгради, разкрасени от кратката игра на слънчевата светлина.
	— Божичко? — прошепваше той, затаил дъх между клаксоните на такситата. Светлината опираше върха на града и за секунда се разбиваше на великолепни лъчи, преди облаците отново да я погълнат. Пияницата свеждаше поглед. — Боже, боже… — хлипаше той, сякаш в отговор на прекъснатата си молитва.
	Колите продължаваха. Хората бързаха напред-назад. Въздишаха, желаеха, плачеха и сънуваха. Взети заедно, тяхното симфонично защоахзащо може би достигаше небето и разридаваше ангелите. Сами те не можеха да преборят шума на индустрията. Пневматични чукове. Кранове. Коли, метро, самолети. Постоянното бучене на машините от фабриките за мечти. А мечтаеха ли тези вещи за повече?
	Пореден ден клонеше към своя край. Слънцето се скриваше бавно зад хоризонта. Плъзгаше се зад река Хъдсън, размазвайки Уест Сайд в Манхатън в златно петно. Нощта идваше за своята будна смяна. Неоновият град раздираше шевовете на деня и големият карнавал на сънищата започваше.


	Ийви се събуди посред нощ от пулсиращо главоболие. С невероятно усилие задържа очите си отворени. Стаята се залюля, после застана на фокус. Имаше бегъл спомен от целувката със Сам. Замаяна от паника, тя погледна надолу и с облекчение видя, че все още е облечена в роклята от тържеството и е сама. Повдигна й се от препиването и повдигането премина през нея като вълна. Запрепъва се към банята, където наплиска с вода подпухналото си лице. Рано беше, преди съмване. Оставаше още много време за сън и за да измисли начин как да поохлади Сам. Ийви наклони глава и пи направо от чешмата. После се примъкна до леглото да си доспи.
	Събуди се от светлината.
	Примигна, очите й се приспособяваха към бледожълтата слънчева светлина, която заливаше стаята с мъгливо сияние. Но това не беше стаята и в „Уинтроп“, а на Поплар Стрийт, в Зенит. Огледа я бавно: скрина със сребристото огледало, рисунката на викторианско момиче, което продава цветя, одеялото с мотиви на звезди, ушито от нейната баба при раждането й. Тя си беше у дома.
	Припряно се облече и слезе по стълбите, мина покрай дневната и чу познатия глас от радиото, което някой беше оставил да работи: „Сега, скъпи господин Форман, трябва да ме оставите да се съсредоточа! Духовете са се развихрили в истинска бясна веселба…“
	Как можеше гласът й да идва от радиото, щом самата тя стоеше в дневната на родителите си в Охайо? Смътно си спомняше, че стои на перона на красива метростанция и се качва в прекрасен малък влак. Сигурно е заспала. Това беше сън. И това, че тя знаеше, че е сън, не намали възторга й. Тъкмо напротив; започна да чувства всичко още по-живо, сякаш беше на стъпка пред момента и отчаяно искаше да го задържи. Сякаш би направила всичко, за да го накара да остане.
	От задната част на къщата долетя мирис на бекон. Ийви тръгна след него през трапезарията и влезе в познатата синьо-бяла кухня с големия прозорец над мивката, който гледаше към спретнатата редица от рудбекии, растящи покрай пътеката към къщи.
	— Добро утро, скъпа. — Майка й се усмихна, докато редеше палачинки върху чинията. — Закуската вече е готова. Не се увличай в игра.
	— Няма. — Гласът на Ийви беше тих и равен, сякаш се страхуваше, че ако заговори по-силно, ще разруши заклинанието и ще развали магията на този сън.
	Баща й влезе в стаята и целуна майка й по бузата, после седна на масата с вестника си. Погледна към Ийви и се усмихна.
	— Ама ти днес изглеждаш като картинка!
	— Благодаря, татко.
	Все още на печката, майка й извика през рамо:
	— Ийви, ще бъдеш ли така добра да повикаш брат си на закуска, мила?
	Сърцето на Ийви заби по-бързо. Джеймс. Джеймс беше тук.
	През мрежата на вратата струеше светлина, толкова ярка, че не можеше да види какво има от другата й страна. Блъсна мрежата и видя, че отвън всичко е, както си го спомняше — въжената люлка, завързана за огромния дъб, лятната градина със зрели домати, буикът на баща й, паркиран до навеса с инструменти. Мъглявото слънце къпеше всичко в ефимерна красота. Птици чуруликаха при хранилката. Цикади жужаха приятно сред сладките, източени стръкчета трева.
	Някой пееше.
	„Събери си тъгите в старата чанта за сечива и се усмихвай, усмихвай, усмихвай…“
	През плета Ийви зърна ръка, полюляващ се крак и спокойствието й се изпари, когато хукна към фигурата, просната на овехтялата пейка.
	— Джеймс? — прошепна тя толкова слабо, че не беше сигурна дали я е чул. Но брат й стана и се усмихна широко. Слънцето блестеше зад него, той сияеше.
	— И ако това не е смелата ми сестра, Артемида, дошла при нас от лов! Моля, какви новини носиш от Олимп?
	Всяка вечер Джеймс й четеше като приказка старогръцките митове. Често си говореха по този закодиран начин — тя беше Артемида, той — Аполон. Татко беше Зевс. Мама беше Хера. Така успяваха да преживеят нетърпимите сбирки:
	— Но стой!* Виж как ония харпии се спускат над бюфета. — Джеймс шепнешком обърна вниманието й към група дами, посветени на църковните дела, които грабеха най-добрите хапки от обяда.
	[* Скрита подигравка с шеговита препратка към думи на Ромео: „Но стой, каква е тази светлина, която от прозореца изгрява?“. Шекспир, „Ромео и Жулиета“, действие 2, сцена 2, прев. Валери Петров — Б.пр.]
	— Пусни Цербера — прошепна в отговор и през смях Ийви.
	Трябваше да му каже нещо за майка си, но сърцето я болеше толкова много, че не можеше да си спомни какво е.
	— Просто… просто ми липсваше. Това е всичко.
	— Добре, тук съм.
	Гърлото на Ийви се сви. Той беше там — рус и хубав, нейният брат-закрилник, най-добрият й приятел. Една мисъл се промъкна, ужасна мисъл. Ийви се опита да я прогони, но тя зажужа по краищата на съзнанието й, същинска пчела от градината.
	— Не. Ти си мъртъв — прошепна тя. Стори й се странно, че дори в сънищата си го знаеше. Дори в сънищата не беше в безопасност от тази болка. Тя изгуби битката със сълзите. А сетне почудата я разтърси, когато пръстите му ги избърсаха от бузите й.
	— Стига, стига, голямо момиче си. Не знаеш ли, че смелата Артемида не плаче? Ето. — Той откъсна една рудбекия и й я подаде. — Заповядай. — Взе от пейката книга със стихове — Уърдсуърт*, любимият му поет. Кимна към отворената страница. — Тук. Постави я тук.
	[* Уилям Уърдсуърт (1770–1850) е английски поет-романтик. — Б.пр.]
	Ийви постави цветето в разтворената книга, а Джеймс прочете стихотворението под него:
P>
	Не връща се мигът, щом веднъж отлети,
	в който тревата зеленее, а цветето цъфти.
	Да скърбим няма за какво,
	сила ще почерпим от което е било.
P$
	С усмивка затвори книгата.
	— Ето. Запазена е завинаги.
	От задната веранда се чу гласът на майка й.
	— Джеймс! Еванджелин! Закуската изстива!
	— Хера ни вика на Олимп.
	Ийви искаше да улови краищата на съня като одеяло и да го увие около себе си, защитена и щастлива. Слънцето топлеше лицето й. Цикадите зажужаха по-силно. От другата страна на поляната майка й и баща й стояха на задната веранда и им махаха, щастливи и ведри. Ала имаше нещо смущаващо. Къщата леко трептеше. За няколко кратки секунди заприлича повече на вход на тунел, отколкото на къща и нещо в мрака предизвика страха й.
	— Джеймс? — изплаши се тя. — Джеймс!
	Видя го на вратата, облечен във войнишки панталони, с преметната пушка на гърба. Сънят се променяше. Ийви отчаяно искаше да го задържи, преди да стане прекалено късно.
	— Джеймс, не си тръгвай — предупреди го тя, а над брат й се спускаше мъгла, която го превърна във видение. — Няма да се върнеш. И ние без теб ще бъдем изгубени. Ще бъдем съкрушени завинаги. Джеймс! Върни се!
	Сега вече плачеше, не спираше да вика името му, ридаеше. Родителите и дома й ги нямаше. На тяхно място стоеше тунел и жена с воал.
	— Не можеш да го върнеш. Сънувай с мен…
	— Мога… — измърмори Ийви. Трябваше само да се съгласи. И тогава Джеймс щеше да остане завинаги с тях. Сънят я накара да вярва в него. Майчице, не би могло да е по-лесно!
	— Аз…
	— Смелата ми Артемида! — рече Джеймс. Стоеше на върха на хълма в мъгливата гора от онзи, другия сън, който тя възненавидя. — Време е да се събудиш вече.
	— Не! — изкрещя Ийви, когато експлозията избухна.
	Тя се събуди в леглото, стомахът й се бунтуваше. Едва успя да стигне до тоалетната, преди да повърне алкохола от предишната вечер. А след това легна на студения, покрит с плочи под и заплака.


	След една продължила цяла нощ игра на покер Нейтън Розбъроу се препъваше в другия край на града много по-беден, отколкото в началото на вечерта. Пиян от скоч и изпълнен с желание да бъде приет от другите, по-важните брокери, той залага, докато не обърна портфейла си с хастара навън. Не искаше да го мислят за някакъв си слабак. Но сега, поизтрезнял, съжаляваше. Късмет щеше да има да посъбере нещо, което да му стигне за прехрана през следващата седмица. Тази мисъл, като надигнал се титан, натежа на зареялия поглед към хоризонта Нейтън. Толкова силен беше копнежът, че граничеше с нечестивост. После извади последната си дребна монета от джоба и заслиза, олюлявайки се, към станцията на Фултън Стрийт, за да се качи на метрото.
	В този час перонът беше пуст. На стената, до реклама на лек срещу пърхот, беше залепено обявление за изчезнала наследница: Нора Ходкин, осемнайсетгодишна. За последен път я бяха видели да тръгва с железницата към центъра със синя рокля и кафява шапка преди четири дни. Неясната снимка от вестника показваше красиво момиче с големи очи, възседнало кон. Покрусените й родители предлагаха петстотин долара награда на онзи, който я открие.
	Петстотин долара! Нейтън разхлаби вратовръзката си и се просна на пейката, потънал в мисли какво би могъл да направи с парите от такава награда. Ами че той можеше да се изнесе от претъпканата си стая в пансиона и да се нанесе в своя малка, прекрасна къща нататък в предградията с изглед към реката. През лятото може би дори щяха да са му останали пари да иде под наем в Лонг Айлънд Саунд. Хареса му представата как се връща на Уолстрийт с тен и с кожа, покрита със сол, с разкази за упадъчни купони, на които момичетата са си разкъсвали дрехите и танцували по масите, а сервитьори с бели ръкавици са обикаляли с хайвер върху малки сребърни лъжички. Нейтън почувства топлината на слънцето на плажа върху гърба си и скоро главата му започна да клюма, борейки се със съня.
	Странен шум привлече вниманието му. Кожата му настръхна поради някаква проклета причина.
	— Ей? — извика той сънливо. — Има ли някой там?
	Нейтън забърза към ръба на перона, заслонил с ръка очите си и вперил поглед в дългата, извита линия на релсите. Да му се не види, на релсите стоеше някой — момиче!
	— Ей, ей ти там! — подвикна й той. — Госпожице, най-добре елате насам. Ще ви блъснат.
	Огледа се за помощ, но в този късен час беше сам на перона. След като бяха сложили въртящи се прегради с монети, вече нямаше и продавачи на билети наблизо. Жива душа нямаше, с изключение на неподвижното момиче в тунела. Идващата отвисоко, остра светлина от метрото го обливаше във фосфоресциращо сияние. Това момиче излъчваше светлина. Като ангел, помисли си Нейтън. И носеше синя рокля.
	— Госпожице Ходкин? Нора? — опита да я повика той.
	Главата на момичето се повдигна, сякаш разпозна името.
	Сигурно беше тя — трябваше да е тя! И изведнъж това изгубено, блестящо момиче, което чакаше своето спасение, въплъти отговора на желанията на Нейтън. Красива беше. Родителите й бяха богати. Имаше награда. А когато момчетата от борсата чуят за подвизите му, ще го потупват по рамото, ще пъхат пури в устата му и ще викат: „Браво!“ Той ще е успял — истински мъж.
	За секунди всички тези мисли зажужаха в ума на Нейтън, докато момичето се полюляваше несигурно в мрака. После се обърна и се отдалечи към завоя, скри се от погледа му.
	— Госпожице Ходкин! Почакайте! — извика той, но нямаше полза. — Мътните да го вземат!
	Нейтън все още беше малко замаян от скоча, но на алкохола дължеше смелостта, с която скочи на релсите и хукна в средата на тунела след изпадналата в беда госпожица, ярката светлина на гарата отстъпваше зад него. Според обявлението на родителите й Нора Ходкин беше в неизвестност от четири дни. Трябваше да е изгубила сили заради глада, реши Нейтън. А въпреки това беше удивително бърза. Дробовете го заболяха от усилието да я настигне. Вече бе навлязъл доста навътре в тунела и се смути. Единствената светлина идваше от две слаби работни лампи, поставени нависоко, и той забави ход, осъзнал наличието на третата електрифицирана релса. Покрай релсите имаше стоманени крепящи греди. В зловещия мрак приличаха на крака на гигант. А и тук, долу, се носеха някакви странни звуци. Чу силен, кратък рев — почти като от колела на влак, но не съвсем — и тук, и там, животинско ръмжене. Какво беше това? Стигаше му, за да пожелае да се върне обратно.
	И точно тогава забеляза открояващия се гръб на синята рокля, момичето вървеше тежко напред по релсите.
	— Госпожице Ходкин! — извика той, намалявайки разстоянието между двама им.
	За облекчение на болящите крака и дробове на Нейтън момичето най-накрая забави ход и той за пръв път забеляза, че нещо с Нора Ходкин не е наред. Походката й беше неравна, а ръцете й се свиваха по странен, непредсказуем начин, пръстите й се сгъваха и разпускаха във въздуха.
	Пияна е или изплашена. Това му казваше разумът. Но инстинктът му се съпротивляваше. Движението на момичето беше съзнателно, а не следствие от опиянение; движеше се, сякаш е водена от силна нужда. Имаше нещо не съвсем човешко в нея. И точно когато тази мисъл мина през замъгленото от скоча съзнание на Нейтън, тя спря и се обърна.
	Някога Нора Ходкин може и да е била хубава. Но създанието, което го гледаше сега, имаше жълтеникаво, изгубило цвят лице, прорязано като счупена ваза. Млечносините очи бяха приковани върху него. Ноздрите й се разшириха, когато тя подуши, веднъж, два пъти. Напуканите устни се разделиха и откриха остри, пожълтели зъби. Черна течност закапа от ъгълчетата на новата й усмивка. И Нейтън разбра най-накрая какво я водеше: глад. Тя ловуваше. Примамила го беше в клопка, като жертва.
	Протегна подобните си на хищни нокти пръсти: Сънувай… Заумолява го с глас, от който косата настръхваше. Сънувай!
	Ако Нейтън Розбъроу можеше да крещи, викът му щеше да огласи метрото и да разлюлее прозорците на минаващите влакове. Само че не неговата, ами устата на Нора Ходкин се отвори в див крясък.
	— Исусе… о, Исусе — прошепна Нейтън и заотстъпва.
	Светещото момиче в синя дреха приклекна, разтворило колене, запълзя към него бързо като горски пожар. Нейтън се обърна и побягна с всички сили към гарата на Фултън Стрийт. Предишните му надежди го бяха напуснали. Завладян беше само от желанието да оцелее.
	Зад него създанието, което някога е било Нора Ходкин, нададе втори крясък, после заподскача по стените. Нейтън вече беше съвсем изтрезнял, животински страх изостряше ума му. Зеленикави светлинки пулсираха между бетонните колони на метрото.
	Влак ли?
	В мрака имаше гладни ревове и пронизителни, демонични викове, които насмалко да го съборят на колене.
	Не. Не беше влак. Бяха други подобни създания.
	Чу бързото хръс-хръс-щрак като от безброй нокти, дерящи тухлата. Тя ги беше повикала. Свети Боже! Надвиваха го. Нейтън усещаше вонята им. Изведнъж Нора Ходкин скочи и преряза пътя му за бягство. Опитваше се да говори. Гласът й беше накъсано гърголене, огън, който поглъщаше последните останки от горивото си. Трябва да сънуваш…
	Далечните фарове на мотрисата осветиха релсите, прекалено далеко, за да са от полза на Нейтън. Нощта оживя от подобни на нея създания — болни, светещи, изтерзани твари, изпълзяващи от дълбините, пъплещи по стените и тавана на метрото, гладни. Демоничното бучене ескалира до дандания от писъци, създанията капеха като дъжд от синьо-зелен радий.
	Нора се усмихна на Нейтън и отвори широко паст.


>	Ден деветнайсети

>>	Прометей

	Земята на Флашинг, Куинс, беше равна и подходяща, без нищо по нея, което да възпрепятства пътя на дръзновената мечта. Копаещи машини с парни двигатели вече наобикаляха края на предложеното място за изложението, готови да разчистят пътя за представата за утрешния ден на Джейк Марлоу. В центъра на полето се издигаше набързо скована, дървена платформа, на която стояха кметът и градският съвет, очакващи с нетърпение пристигането на Джейк Марлоу. Огромна тълпа се беше насъбрала, за да види как нейният герой полага първата копка на онова, което щеше да се превърне в „Изложение «Бъдещето на Америка» 1927“. Стояха и развяваха малки американски флагчета под толкова яркосиньо небе, че все едно беше току-що боядисано.
	— Дойде ли вече? — Лин се протягаше да види над високите хора около нея.
	— Искаш ли да идеш по-наблизо? — попита Хенри.
	— Да, моля — призна Лин.
	— Господин Чан, госпожо Чан — учтиво се обърна към тях Хенри, — може ли да съпроводя Лин по-близо до сцената?
	— Би било прекрасно, Хенри — засия госпожа Чан.
	Докато момчето си пробиваше път през навалицата заради Лин, тя погледна назад към родителите си. Баща й се усмихваше, майка й развяваше знаме.
	— Мисля, че майка ми вече готви сватба.
	— Щом това ще те изкарва по-често от къщи, ще се опитам да си придам вид на безумно влюбен. Приготви се, жено! — Той впери в нея замечтан поглед, после разшири ноздри като любовник от филмите, обзет от страст.
	Лин изви устни отвратено.
	— Изглеждаш, все едно те мъчат газове.
	— Това е тайният ми любовен поглед. Наричам го „От самите вътрешности на любовта“.
	— Хенри?
	— Да, майн либхен*?
	[* От нем. „mein Liebchen“, „любов моя“. — Б.пр.]
	— Заведи ме до Джейк Марлоу.
	— Този безчестник? Ще го видя на полето призори! — Хенри направи пистолет с палец и показалец и го насочи към небето, сякаш е готов да стреля.
	— Побързай. Не искам да го изпусна — подкани го Лин.
	Той отпусна ръка.
	— Много добре. Предполагам, че ще го оставя жив. Оттук, милейди.
	— Говори ли с лудата жена?
	— Все още не съм. Страхувах се, че ако отида тази сутрин, ще се окажа приклещен до следобед като специален гост на тържество по случай рождения ден на котето или от урок по древен метод за мумифициране и ще пропусна събитието — отговори Хенри точно когато двамата с Лин стигнаха до първия ред. Той се засмя. — А знаех, че не искаш да изпуснеш това.
	Кметът Джими Уолкър се приближи към микрофона, гласът му загърмя в дълъг увод, който приключи с ускоряващите сърдечния ритъм думи:
	— Човек, който не се нуждае от представяне, господин… Джейк… Марлоу!
	Тълпата отговори с възторжени възгласи и размахване на знамена. Въздухът затрептя в червено, бяло и синьо. Със сияйното слънце зад гърба си, Джейк Марлоу се качи на подиума, свали шапка, прокара пъргаво ръка през лъскавата си черна коса и вдигна шапка към насъбралото се множество, жест на герой. Избухнаха овации. Тълпата обичаше самата представа за него.
	— Не е ли това черешката на тортата? — Хенри попита Лин, но блестящите й очи казваха всичко.
	Микрофонът изписука при първите думи на Марлоу. Той постави ръка върху гърдите си в знак на извинение и смирение и тълпата се разсмя, оценила жеста. След това думите му отекнаха над обетованата земя на Куинс, като отправени към бъдещето.
	— Дами и господа… хора… а… щастлив съм да обявя… вя… вя… удивителна стъпка към американското… ското… величие. Тържество на нашите традиции…ции…ции… и великите ни стремления към благоденствие…енствие… и напредък…ък. Бъдещето на Америка на „Марлоу Индъстрис… ис. ис“. Изложение и пана-ир…панаир…панаир!
	Зимното слънце събираше малкото топлина, която имаше в студената си светлина, и я насочваше към сияещото, усмихнато лице на Джейк Марлоу. Нови възгласи се надигнаха, когато слезе от подиума и си проправи път към поляната, където свали палтото си, нави ръкавите на ризата си и позира с лопата над туфичка трева.
	— Господа, ние сме като Прометей, създаваме наследство от глината на земята.
	Лопатата му се заби в нежната, блажна земя, от фотоапаратите засвяткаха светкавици, които обезсмъртиха мига. Пуснати бяха балони, които се понесоха в небето, сякаш го предизвикваха. Оркестърът подхвана въодушевена версия на „Звезди и линии завинаги“*, Джейк Марлоу тръгна сред тълпата, ръкуваше се, рошеше главите на децата, а репортерите се мъчеха да вървят в крачка с него, обувките им потъваха в лепкавата кал на Куинс.
	[* Патриотичен американски марш. — Б.пр.]
	— Панаирът наистина ли ще отвори само след три месеца? — попита един репортер.
	— Можете да заложите на това.
	— Но срокът е безкрайно кратък, господин Марлоу. Дори за вас.
	Марлоу едновременно се засмя и почерпи с ментово бонбонче едно синеоко дете, сгушено в ръцете на баща си.
	— Не може да стане. Любимите ми три думи за опровергаване. Имаме хиляда служители в „Марлоу Индъстрис“, образци за съвременна ефикасност, които работят, за да направят така, че да стане. Американският предприемачески модел е най-добрият.
	— Само човек, който е толкова богат и толкова амбициозен като вас, би направил първа копка посред зима.
	— Не се страхувам от времето, само от това да не преследвам желанията си.
	— Като отворихме дума, какво мислите за профсъюзите и онази работа в мини Хибърния?
	Марлоу отговори, без да спира да лее чар към тълпата.
	— Понятието за профсъюз е по същество неамериканско. В „Марлоу Индъстрис“ вярваме в честната надница за честна работа сред честни хора.
	— Запомнящо се. Това ли е новият ви предприемачески девиз?
	Марлоу намигна.
	— Може би.
	— Кога ще се ожените?
	— Когато открия подходящото момиче.
	— Имам сестра, на подходяща светлина е истинска красавица!
	Всички се разсмяха. Настроението на всички беше приповдигнато от добрите перспективи и обнадеждаващите възможности. Т.С. Уудхаус си проправи път напред с писалка и бележник в ръка, стигна до великия мъж.
	— Как сте, господин Марлоу. Т.С. Уудхаус от „Дейли Нюз“. — Той кихна два пъти в кърпичката си. — Съжалявам. Пипнах досадна настинка.
	— Трябва да взимате „Витахелт тоник“, марка „Марлоу“. Добре действа на всичко, което ви боли — посъветва го Марлоу.
	— Взимам ирландско уиски за всичко, което ме боли. Само един въпрос: дали Ясновидците ще бъдат включени в изложението „Бъдещето на Америка“?
	Усмивката на Марлоу трепна.
	— Не.
	— И защо не? Те не са ли доказателство за безграничното американско бъдеще?
	— Те наистина са доказателство за нещо — за мошеничество. Най-великата нация на земята няма нужда от шарлатании и фокуси. Вярваме във възможността и силата на човека, сам създал успеха си.
	Надигнаха се нови възгласи. Т.С. Уудхаус ги изчака да затихнат.
	— Така е, така е, на кого не би му допаднала историята на Хорейшо Алджър? Но вие не сте сам създал успеха си човек, нали, господин Марлоу? Идвате от семейство със старо богатство.
	— Остави го намира! — изръмжа дебеловрат мъж с шапка на шрайнър*.
	[* Братството на шрайнърите е масонска организация, основана през 1870 година в Тампа, Флорида. — Б.пр.]
	— Ти какво, да не си от болшевиките? — извика някой и леко побутна Уудхаус.
	Марлоу вдигна ръка, за да внесе успокоение.
	— Стига, стига — назидателно рече той. Но когато се обърна към Уудхаус, гневът му ясно личеше. — Аз сам изградих пътя си. Парите на моето семейство не са създали тези изобретения. Нито са изпробвали всички тези самолети, нито са провели изпитания върху спасяващи живота лекарства. Аз го направих.
	— Но парите на семейството ви са помогнали да ги финансирате — посочи Уудхаус и кихна.
	— Семейството ми изгуби богатството си през войната, както ви е добре известно. До последния цент. Аз съм този, който го възстанови. Всъщност го умножи. Това е американският начин.
	— За някои американци.
	— Господин Уудхаус, това, което ви тормози, може и да не е настинка. Може да сте алергичен към идеята за упорита работа и успех.
	Тълпата отговори с подигравателен смях, ръкопляскания и викове:
	— Чуй, чуй!
	Джейк Марлоу, над когото слънцето струеше като светлината в картина на Уилям Блейк*, продължи пътя си през притискащото се множество, ръкуваше се с хората, които сега изричаха името му като пожелание.
	[* Уилям Блейк (1757–1827) е английски поет, художник и автор на гравюри. — Б.пр.]
	— Дръж се! — извика Хенри към Лин, щом Марлоу се приближи до тях, и замаха буйно. — Господин Марлоу! Господин Марлоу! Моля ви, господине! — извика той. — Тук е една от най-големите ви почитателки, госпожица Лин Чан. Тя е учен като вас!
	— Хенри! — прошепна смутената Лин.
	— Така ли? — попита господин Марлоу.
	Сърцето на Лин заби бързо, когато зрителите се отдръпнаха и господин Джейк Марлоу се приближи. За разлика от другите хора погледът му не се насочи автоматично към шините и патериците й. Гледаше я право в очите, докато й се покланяше.
	— Ами тогава съм много щастлив да се запозная с вас, госпожице Чан. Възнамерявате ли да дойдете на панаира? — попита той.
	— На… надявам се. Господине.
	Марлоу се засмя.
	— Не звучите много убедена. Моля. Нека ви улесня. — Бръкна в джоба си и написа нещо върху лист хартия, после й го подаде.
	— Извинете, може ли да направим снимка за вестниците? — попита Т.С. Уудхаус и посочи към фотографите-новинари на поляната.
	— Задръж! — извика фотограф иззад завесата на своя фотоапарат. Светкавицата изпуфка сив дим и обезсмърти Хенри, Лин и нейния герой върху сребрист желатин. — Благодаря.
	— Ще се видим през пролетта, госпожице Чан. — Господин Марлоу продължи нататък.
	— Какво пише? Какво пише? — попита Хенри, извърнал се, за да погледне по-добре листа в ръцете на Лин.
	— За госпожица Лин Чан, три билета за изложението „Бъдещето на Америка“ — прочете Лин. Накрая стоеше подписът на Марлоу. Вече имаше автограф от Джейк Марлоу.
	Лин изглеждаше като човек на ръба на припадъка или на повръщането.
	— Говорих с Джейк Марлоу — рече тя невярваща. — Това е неговият подпис.
	— Ами нищо работа, наистина — каза Хенри. — Не, моля те! Без повече благодарности! Щастието ти е достатъчно.
	— Благодаря, Хенри.
	— Стига. Дреболия.
	Лин сияеше, държеше листчето като свещен предмет.
	— Джейк Марлоу го е държал! — рече тя и гласът й прозвуча толкова близо до изпискване, колкото беше възможно за нея.
	— Майчице, госпожице Чан — провлачено рече Хенри. — Мисля, че сте аб-со-лют-но запленена.


	Т.С. Уудхаус се обърна и си проправи път през тълпата от усмихнати, оптимистично настроени хора, щастливи, че имат от какво да са щастливи.
	Докато вървеше през калното поле, той с изненада видя помощника на доктор Фицджералд, Джерико Джоунс. Смътно си спомни някакви клюки, че някога в миналото Уил Фицджералд и изобретателят са били приятели. Ако беше изпратил Джерико да оправя отношенията им, коментарите на Марлоу за прорицателите със сигурност не ще да са били от полза.
	В края на парка сестри с бели касинки и колосани униформи раздаваха листовки на хората, които идваха да чуят как Джейк Марлоу им рисува ярко бъдеще.
	— Демонстрации днес в палатката „По-здраво семейство“ — викаха те. — Вход свободен.
	Влезе двойка чернокожи, но никой не им подаде листовка. Всъщност сестрата се престори, че изобщо не ги вижда, вместо това подаде листовка на бялото семейство зад тях.
	Уудхаус кихна отново в кърпичката си.
	— Наздраве — каза му на немски красивата сестра.
	Уудхаус й се усмихна.
	— Божичко, вече се чувствам излекуван.
	— Заповядайте. Вземете си. — Сестрата му подаде памфлет:
C>
	Можете ли да бъдете изключителен американец? Показвате ли необичайни дарби? Имали ли сте някога необясними сънища за бъдещето или за миналото? Дали вие или някой от вашето семейство има посещения от духовете от отвъдното? Евгеничното общество организира безплатно изпитания за вероятните кандидати.
C$
	Най-отдолу имаше адрес.
	Уудхаус знаеше, че е всичко друго, но не и изключителен, освен ако изпитанието не беше за разсъдливост. Или за оцеляване.
	— Ще го разпространя сред всички възможни кандидати — обеща той и повдигна шапката си. Мина покрай палатката „По-здраво семейство“, усмихна се на две братчета, които пискливо спореха кой да влезе пръв, но видяха сестрата, която държеше спринцовка, и се умълчаха. Уудхаус надзърна през процепа на завесите към масата, където красива сестра задаваше на някаква жена и нейната подрастваща дъщеря поредица от въпроси. „… Разбирам. А някога да сте видели в сънищата си създание от отвъдното, висок мъж с цилиндър, може би придружаван от ято гарвани?“
	Уудхаус си го записа в бележника, кихна отново и се насочи към тълпата. Блъсна се силно в млад мъж и събори шапката му.
	— Простете — рече той, изтръска пръстта от периферията, когато му я подаде обратно.
	— Няма проблем — прие извинението Артър Браун и нахлупи отново шапката си. Облегна се на щанда за хотдог, без да изпуска от поглед Джейк Марлоу, който се движеше из тълпата чистичък като току-що дадено обещание. Очите му оглеждаха цялата територия на панаира, запомняха всичко.
	— Това изложение ще бъде най-голямото събитие, ще разтърси града за дълго време — заключи Уудхаус, кимна кратко към обожаващите го тълпи и продължи да драска в бележника си. — Голяма работа ще стане.
	Артър кимна, после наклони глава и погледна към необятното, синьо американско небе, където не се виждаше и едно облаче.
	— Няма съмнение, че ще е такова — рече той.


>>	Златното момче

	В уречения час Джерико чакаше Джейк Марлоу в личната му палатка, в края на участъка, където вече гъмжеше от машинарии, а във въздуха се носеше симфония от чукащи, крещящи мъже — доказателство, че великият Джейк Марлоу възнамерява да се потруди здраво над обещанието си бързо да издигне панаира. Вътрешността на палатката създаваше усещането за щабквартира, сякаш на двамата мъже им предстои да замислят стратегия за следващата битка. Върху дълга маса в средата на помещението имаше диорама*. Джерико заобиколи масата, възхитен от съвършенството на чистите линии на сградите от модела, зачете едно по едно заглавията:
	[* Умален макет на истинска местност, сцена или историческо събитие. — Б.пр.]
C>
#	ЗАЛА НА БЛАГОПОЛУЧИЕТО
#	ЗАЛА НА АВИАЦИЯТА И РАКЕТОСТРОЕНЕТО
#	ПАВИЛИОН НА ПЕТРОЛА
#	ПАВИЛИОН НА АТОМНАТА ЕНЕРГИЯ
#	ЕВГЕНИЧНА ИЗЛОЖБА
#	РАДИО
#	МАШИНИ
#	МЕДИЦИНА
#	СЕЛСКО СТОПАНСТВО
C$
	— Впечатляващо, нали? — Марлоу влезе в палатката, изтръсквайки пръстта от ръцете си. — Първи виждаш онова, което ще строим — най-великото изложение от своя род за напредъка на американската индустрия, изобретателност и идеали. Утопична визия за утрешна Америка.
	— Звучи като реклама.
	— Предполагам, че е така — през смях се съгласи Марлоу. — Но защо да не се гордеем с тази страна? Цял свят й завижда. Място, където човек може да осъществи мечтите си. Ние, мечтателите, създадохме тази нация.
	— Индианците и робите може да възразят — тросна се Джерико.
	— Да ми четеш лекция за историята на Америка ли дойде, Джерико? Или се нуждаеш от това? — Марлоу вдигна стъкленица със син серум.
	Ако имаше нещо, което Джерико да мрази, ето това беше. Мразеше да зависи от милостта на този човек, когото ненавиждаше и на когото се възхищаваше, човек, който беше спасил живота му и го беше заробил.
	— Хайде, хайде, излишно е да се смущаваш. Щастлив съм, че си тук. Много се зарадвах на писмото ти. Заповядай. Седни. — Марлоу му предложи стол, настани се на друг срещу него. Спокойно наля кафе от сребърен чайник и подаде чашата на Джерико, който благодари за топлата напитка. — Научих какво ти се е случило в Бретрън.
	— Как?
	Марлоу разбърка две кубчета захар в кафето си.
	— Не можеш да станеш първокласна хрътка, без да знаеш как да получиш информацията, която ти трябва. Безразсъдство от страна на Уил, това е било. И като си помислиш, че е въвлякъл и племенницата си в тази история. Тази негова глупава натрапчива идея ще докара беди на много хора — изражението на Марлоу стана строго. — Както и заниманията с Ясновидците.
	На Джерико му се прииска да разкаже на Марлоу за онова, което бяха направили, как бяха спрели един маниакален демон, развилнял се из Ню Йорк. Стореното от тях не беше безразсъдно, беше проява на отчаяние. Предотвратили бяха много смърт, а хората изобщо и не разбраха.
	— Повярвай ми, Ийви не може да бъде въвлечена в нищо против волята й — увери го Джейк.
	— Гадателката на влюбените. Бива си я — възторгна се Марлоу. — Не е ли сгодена за онзи тип Сам Лойд? Със сигурност е можела да направи и по-добър избор. Добър мъж като теб, може би.
	Джерико сведе поглед към обувките си и на Марлоу не му трябваше друго потвърждение.
	Продължаваше да го наблюдава.
	— Какво има? — подразни се Джерико.
	— А да си изпитвал силна агресивност или вълнение? — попита Марлоу.
	Силна агресивност и вълнение доста добре обобщават какво е да си на осемнайсет, помисли си Джерико.
	— Когато ме простреляха, но всичко е както винаги.
	— Добре. Много добре. — Марлоу изпи набързо кафето си и остави настрана чашата и чинийката. — Радвам се, че повдигна темата, Джерико. Знаеш ли, мислех си… ами ако дойдеш в Калифорния и работиш с нас в „Марлоу Индъстрис“?
	— Какво бих могъл да предложа, което вече да нямате?
	— Ти си моето върховно постижение. — Марлоу се приведе напред, опрял ръце на бедрата си. Лицето, което пресата величаеше, беше не по-малко привлекателно и отблизо. — Ако можем да те проучим, да открием защо ти оцеля въпреки всички залози, добре, помисли за доброто, което може да бъде сторено за Америка, за човечеството. И за теб, Джерико. — Великият мъж се взираше в очите на Джерико. Погледът му беше властен. Приковаващ. Джерико усещаше идеализма, който струеше от Марлоу като лъчите на слънцето в първия летен ден. — Бих искал да си звездата на изложението „Бъдещето на Америка“.
	Челото на Джерико се навъси.
	— Аз ли? Защо?
	— Време е хората да разберат. Джерико, ти си бъдещето на Америка. Ти си следващата еволюция на нашия вид. Въплъщение на нашите мечти: по-силен. По-бърз. По-умен. Героичен. Кажи ми: кога за последно си боледувал?
	— Не… не помня.
	Марлоу се отпусна назад на стола си с усмивка.
	— Браво на теб! Колко бързо се съвзе от раната с огнестрелно оръжие?
	— Седмица, горе-долу.
	— Седмица! Седмица и си като нов, по-добре от нов! — разсмя се Джейк Марлоу. — Забележително. Джерико Джоунс. Истински син на нацията. Нашето златно момче.
	Истина беше, че Джерико оживя по чудо. Но от начина, по който Марлоу говореше за случилото се, се почувства по-скоро като вещ, а не като човешко същество. Не се ли дължеше това на някаква алхимична, тайнствена връзка между науката, гения на Марлоу или каквото там беше онова, което го превръщаше в единствен по рода си; в единствения човек, оцелял в онзи научен експеримент? Марлоу беше направил частите и изобретил серума. Но не можеше да се похвали, че заслугите за това, кой е Джерико, са само негови.
	Изборът. Това правеше човека човек. Нали?
	Марлоу отиде до модела и се зае да подрежда сградите.
	— В лабораторията можем да те изследваме. Да изследваме кръвта ти. Да те подложим на програма от изпитания и различни опити.
	— И какво ще получа аз от това?
	Марлоу се намръщи към статуята на крилатата Победа, която несъмнено не се вписваше на мястото си. Взе я и ангелът закръжи над модела, докато създателят му търсеше място, на което да я постави.
	— Ще направим усъвършенствания, които да гарантират, че никога няма да имаш съдбата, която сполетя останалите от програмата „Дедал“*. Няма да свършиш като твоя приятел сержант Лестър.
	[* Дедал е герой от старогръцката митология. Изкусен майстор, архитект и скулптор, създал множество съоръжения и лабиринта на Минотавъра в Крит. Баща на Икар. — Б.пр.]
	— Ленард. Сержант Ленард.
	— Да, разбира се. Сержант Ленард.
	— Но засега се справям добре само със серума.
	— Да, наистина. Ами ако можеш да се справиш повече от добре, Джерико? Ами ако имаш възможност да бъдеш изключителен? Невероятен. Така невероятен, че госпожица О’Нийл да не може да ти устои. — Очите на Марлоу горяха. — Приемам, че си имал основание да я споменеш.
	Джерико мълчеше.
	— Когато застанеш на сцената на изложението и покажеш колко съвършен си, няма да остане момиче в света, което да не можеш да имаш. Това е природата на животинския свят: по-силният звяр печели. — Марлоу постави статуята на Победа в средата на своя модел.
	Джерико изръмжа.
	— Не съм звяр.
	— Стига, стига, не се засягай. Казах го като похвала.
	— Не искам да участвам в изложението ти. Искам само да имам нормален живот.
	— Нормален! — прогърмя гласът на Марлоу. Надвеси се над масата. — Никой заслужаващ хляба си човек не иска да е „нормален“, Джерико. Бъди забележителен! Цели се високо. Наистина ли вярваш, че твоята млада дама иска нормален, обикновен живот? Не и от онова, което аз виждам. Колко интересно, че е племенница на Уил. Различни са като олиото и водата.
	— Като мен и теб — озъби се Джерико.
	— Наистина ли съм ти толкова противен? — тихо попита Марлоу.
	Беше се засегнал, Джерико си даде сметка с гордост, примесена със срам.
	— Не че… не че не съм благодарен за онова, което сте сторили за мен. Господине.
	— Не искам благодарността ти, Джерико — рече Марлоу. — Помня първия път, когато те видях, лежеше на онова легло в болницата. Не плачеше, не се оплакваше. Казаха ми, че си бил умен и си обичал да четеш, най-вече философия и за машините — развил си интереса към тях, докато си помагал на баща си да оправя разни неща по стопанството. И аз ти зададох един въпрос, като за начало. Помниш ли?
	Джерико помнеше. Това беше в първата сутрин, в която наистина бе осъзнал пълния, непоправим ужас на положението си. В продължение на час той се взира в тавана, борещ се отчаяно да не се пуска от изтъняващото си упование в чудесата. Но докато слушаше стенанията и виковете на хората около него, той разбра, че надеждата не е произведение на вярата, предназначено да доближи човека до Бог, ами продукт на отрицанието и разочарованието, имащи за цел да го накарат да приеме, че Бог не съществува. Чудеше се дали да спре да се храни, дали да се отърве, дали това ще се счете за самоубийство, за което го бяха учили, че е грях.
	Но беше ли грях, ако нямаше Бог?
	Чу почукването на обувки, които се приближаваха. Можеше да обърне глава, за да види кой идва, но продължи да се взира в тавана. Изведнъж до парализираното му тяло застана усмихната сестра и каза: „Един човек иска да те види, Джерико.“ Над него се надвеси лицето на Джейк Марлоу и препречи светлината.
	— Здравей, Джерико — поздрави той.
	Джерико не отговори.
	— Хайде, Джерико, къде останаха обноските ти? Господин Марлоу идва чак от Вашингтон, за да те види — сестрата изцъка, а той си представи как я хвърля от скала.
	И пак не поздрави.
	— Съжалявам, господин Марлоу — извини се сестрата. — Обикновено не е толкова недружелюбен.
	— Всичко е наред, госпожице Портман. Бихте ли ни оставили за момент?
	— Разбира се.
	Марлоу застана до леглото, оглеждаше металния сандък, който поддържаше дишането му.
	— Мое изобретение е, знаеш ли? Не е заместител на добрите дробове, но работя по въпроса. Разбрах, че и ти обичаш техниката.
	Джерико не продума.
	— Е, кажи ми — подпита закачливо Марлоу, — кое според теб е най-великото изобретение на човека?
	Джерико обърна съвсем леко глава към Марлоу, погледна го право в очите.
	— Бог.
	Очакваше да е шокиран или ужасен. Зачака нравоучението. Вместо това Марлоу постави ръка върху главата му като баща и рече тихо, но твърдо:
	— Ще ти помогна, Джерико. Ще станеш от това легло. Ти ще тичаш и ще вървиш отново. Няма да спра, докато не го направиш, обещавам.
	И ето така искрицата надежда отново припламна в Джерико.
	Марлоу удържа обещанието си. Но като всички сделки с Дявола, имаше и странични ефекти. През изминалите десет години отношението му към Марлоу беше преминало от идеализиране — през бунт до огорчение.
	Бащи и синове.
	— Ами ако вече не искам да съм твой експеримент или обект за показване по изложения? — попита Джерико. — Ако искам да съм самостоятелен човек?
	Очите на Марлоу просветнаха. Джерико познаваше добре този поглед. Великият мъж не понасяше твърде неподчинението.
	— Искаш да си самостоятелен човек? Бъди такъв. Без това. — Той вдигна безценната стъкленица със серум и я прибра в джоба си.
	Джерико трепна. Що за игра играеше сега Марлоу?
	— Не би го направил — предизвика го той. — Твърде много държиш на експериментите си.
	— Мога да започна отново с друг.
	— Ако можеше, отдавна да си започнал. И на сцената до теб щеше да стои това златно момче или момиче.
	— Прекрасно. Тогава си върви без серума — равно рече Джейк.
	Доколкото Джерико знаеше, малкото синьо чудо на Марлоу в стъкленицата движеше машинарията в тялото му. Поддържаше биенето на сърцето му, дишането на дробовете му, движението на кръвта. И пазеше ума му от лудост. Марлоу блъфираше. Трябваше да блъфира.
	Той се изплаши, но реши да не позволява на Марлоу да го победи.
	— Добре. Може би така ще сторя.
	— Не те съветвам.
	— Защо? Какво ще стане, ако постъпя така?
	Марлоу не отговори.
	— Заслужавам отговор. — Джерико повиши глас. Удари с юмрук по масата, събори някои от сградите на изкусно подредения модел „Бъдещето на Америка“.
	— Внимавай — предупреди го Марлоу и Джерико не беше сигурен дали има предвид модела или самия него.
	— Честно казано, не знам какво ще се случи. Защото си единственият, който оцеля досега. Само ти. — Марлоу отново се приведе напред, лицето му изразяваше мрачна решимост. — Джерико, позволи ми да ти помогна. Ще получиш своето момиче. Можеш да имаш всичко, което поискаш. Заедно ще бъдем част от величието.
	Също като онази пролетна утрин преди десет години, Джерико усети как надеждата се увива около глезена му. Ако отстъпеше пред великия план на Марлоу, щеше да стане част от неговия експеримент, имаше ли по-добра възможност за щастие? Щяха ли да го считат не за изчадие, ами за златно момче — прототип на новия, изключителен американец? Би ли могъл да получи всичко, което иска?
	Би ли могъл да има Ийви?
	Беше на кръстопът.
	Марлоу вече беше възстановил реда в преобърнатия модел, всичко беше по местата си.
	— Ще си помисля — рече Джерико, наслаждавайки се на гнева, който премина за миг през лицето на Марлоу. В крайна сметка великият Джейк Марлоу не можеше да контролира всичко.
	— Както желаеш — отстъпи Марлоу.
	Ръката му се насочи към левия джоб, извади малката стъкленица и я постави в дланта на Джерико.
	Джерико се взираше в нея объркан.
	— Къде са другите?
	— Спечели си ги. Това е количество за един месец. Давам ти трийсет дни, за да вземеш решение. След това оставаш сам.


>>	Имало едно време

	— Исая! — извика Мемфис. — Ти ли го направи?
	Показа на Исая съсипаната тетрадка със стихове.
	Отворил широко очи, Исая кимна.
	Три от страниците бяха покрити със смущаващи по своето съдържание рисунки. Моливът на Исая беше пробил хартията.
	— Държиш се, сякаш си на две, а не на десет — овладя се Мемфис. — Знам, че в момента си ядосан на целия свят, Исая, но не можеш да постъпваш така. Не можеш да съсипваш личната собственост на другите.
	— Без да искам. Направил съм го насън — възрази Исая.
	Мемфис не знаеше дали да му вярва. Поведението му напоследък говореше, че би могъл да постъпи така от злоба. Сега стихотворението, над което толкова се бе старал, беше съсипано. Мемфис дори не бе сигурен, че може да го възстанови.
	— Пак имах кошмар — заразказва Исая. — В метрото имаше чудовища.
	— Чудовища. В метрото. — Мемфис се изсмя горчиво. — И с билети за възрастни ли пътуваха?
	— Видях ги! — извика Исая. — Тя ги прави. Те са там долу. Гладни са.
	— Исая? Кълна се… — Мемфис вдигна ръце и отново ги отпусна. Вдигна книгата. — Длъжник си ми.
	— За какво е тая кавга? — с почукване в стаята влезе Бил Джонсън.
	— Нищо, господин Джонсън — измърмори Мемфис. Посочи с пръст към Исая. Пръстът беше предупреждение. — Но повече около теб няма да оставям нищо свое.
	И пъхна тетрадката в палтото си.


	Исая топуркаше до Слепия Бил през парка Сейнт Никълъс. Под мишница момчето притискаше бейзболната си ръкавица, в другата ръка държеше топката, лицето му беше намръщено.
	— Виж, ето какво ще направиш следващия път — поучаваше го Бил, тоягата на слепеца тупкаше напред по пътеката, — ще плюнеш малко на дланта си, само малко, нали. Не много. И старата топка ще хвръкне като с ангелски криле.
	Исая се беше умълчал. На Бил не му трябваше да го вижда, за да знае, че е гневен. Чуваше го в начина, по който момчето не спираше да подритва пръстта. Мемфис трябваше да заведе братчето си на бейзбол, но толкова се беше ядосал на рисунката в тетрадката си, че отказа. Бил знаеше, че е жалък заместител. Точно както знаеше, че Мемфис Кембъл е изцелил Ноубъл Бишъп и бе излъгал за стореното. Бил все още побесняваше, когато си помислеше, че изцелителят е похабил дарбата си за оня стар пияница, и не е направил нищо, за да му помогне на него. Май двамата с Исая имаха нещо общо: и двамата бяха ядосани на Мемфис.
	— Голямо момче! — бодро рече Бил, надяваше се да го поразведри. — Защо не ми разкажеш някоя от твоите смешни приказки, за жаби или каквото речеш?
	— Мама и татко ми разказваха приказки — каза Исая. — И Мемфис. Преди да си намери момиче.
	— Така ли? — Бил предположи, че Исая е вдигнал рамене мълчаливо. — Искаш ли да ти разкажа приказка? Става ли?
	Подсмъркване. После се чу:
	— Все ми е тая.
	— Мхм. Да ти разкажа приказка, да ти разкажа приказка — подхвана Бил, кимна и помисли. — Добре. Имаше един човек…
	— Не се започва така приказка! — прекъсна го Исая.
	— Виж ти! И кой разказва?
	На Исая приказките му липсваха. Майка му разказваше хубави приказки, всичките за зайчето в градината на господин Макгрегър и за войника Франсоа Макендъл, който се спускал по хълмовете, за да прогонва лошите. Понякога Исая объркваше приказките и Франсоа Макендъл ставаше земеделец, който гонеше зайчето по хълма. Баща му обичаше смешните приказки. А Мемфис разказваше най-добрите приказки. Липсваше му времето, когато двамата чакаха в тъмната стая сънят да дойде и наблюдаваха нощните градски светлини, които се катереха по стената. После дойде тая глупост с онова момиче Тета. Липсваше му онова имало едно време. На Исая отново му се доплака. Ядоса се на Бил, задето не знаеше правилния начин да разказва истинска приказка.
	— Трябва да започнеш с „Имало едно време“ — настоя той.
	— Добре, добре, добре, става — подразни се Бил. — Имало. Едно. Време. Така по-добре ли е? Сега щастлив ли си? Имало едно време, в една далечна земя, един горд народ. Крале и кралици. Като старите фараони.
	— Това библейска история ли е?
	— Никога няма да разбереш, ако все ме прекъсваш.
	Исая замълча.
	— Ами земята, в която онези хора живеели? — продължи Бил. — Хубава земя била. Пълна с магия и хората били пълни с магия. Имало лъвове, и плодове по дърветата и всичко, което човек иска.
	— Всичко ли?
	— Не казах ли всичко? Всичко все още означава всичко, нали? — Бил отново подхвана приказката. — Но хората от тази земя били предадени. Дошли едни мъже и ги откраднали от тяхното кралство — поставили им вериги, за да спрат магията. После ги качили на кораби и ги откарали в нова земя. Тежък бил животът в земята, където работели по цял ден и цяла нощ. И страдали. Страдали. И после, много по-късно, в новата земя дошъл един принц.
	— Като в „Пепеляшка“ ли?
	— Неее — обиди се Бил. — Този човек изглеждал като теб и мен. Едър, силен и черен като нощта. Разправят: толкова силен бил, че можел да улови ремъците на ралото с две ръце и да дърпа стария плуг по-добре от всеки кон. Принцът бил пълен с магия. Можел да измъкне живота от създанията. Можел да приспи старо куче, ако му е дошъл часът, или да пресече гъгричавата болест по памука. Да, господине. Този принц притежавал сила. И това изнервило някои хора, разбираш ли? Много. Прекалено много. Сила. — Бил изплю думите с ожесточен шепот. — Скоро всички говорели за принца и казвали: „Той убива хора.“
	— А убивал ли?
	— Не. Не, голямо момче, не убивал — кротко рече Бил.
	— Какво се случило?
	Бил пое дълбоко въздух. Въздухът миришеше приятно, на дим от комин и слънце върху снега.
	— Един ден дошли едни хора и отвели принца, за да види замъка на краля и да им покаже силата си. Отначало донесли кокошка. Стара, пиукаща кокошка и принцът си казал: Ето вечеря.
	Исая се разсмя.
	— Снощи изядох четири бутчета!
	— Здрав апетит имаш. — Бил се пресегна и потупа главата на момчето. В имало едно време можеше и той да има син като Исая Кембъл, момче, което да обича бейзбола, жабите и приказките. Ако събитията се бяха развили другояче.
	— И какво станало?
	— Ами, господине, принцът взел старата кокошка, но божичко, как се противяла, пърхала с криле и кълвяла, много суетене за нищо и никаква стара кокошка. Скоро кокошката спряла да се бори. Отпуснала се бездиханно в ръцете на принца.
	— Той… убил ли я?
	— Бързо и лесно. За да не страда никой — тихо рече Бил.
	— И после яли, така ли?
	— Така, така — отговори Бил. — И така кралят и неговата свита били много впечатлени. Същата вечер дошли едни хора, за да говорят с принца. Хора-сенки.
	— Какво е човек-сянка?
	— Някой, с когото не искаш да си имаш вземане-даване. Като плашило, ама живо. Чули какво можел да прави принцът с кокошките. Довели нещо друго за него. Човек. Казали, че е лош човек, враг, и поискали от принца да използва вълшебната си сила, както бил направил с кокошката. Но принцът никога не бил правил това с човек, независимо какво разправяли хората в града. И се изплашил.
	— От какво?
	— Че ще бъде прокълнат завинаги?
	— Но това бил лош човек, нали? — попитал Исая.
	Бил отново пое дъх и бавно издиша.
	— Не било толкова просто, голямо момче. Не е толкова лесно да знаеш каква е истината за нещо. Само защото някой ти казва: „Така е“ не означава, че трябва да му повярваш. Трябва сам да се увериш.
	— Не разбирам.
	— Да кажем, че двама души кажат на всички, че си откраднал хляб от пекарната.
	— Значи са лъжци! Нищо не бих откраднал!
	— Знам, че не би го направил. Но някои хора може да повярват. Преди да се осъзнаеш, те ще разправят на всички, че си лош. Другите ще чуят и също ще повярват. Няма да си направят труда да проверят историята, защото ще предпочетат да повярват, вместо сами да проверят.
	— Защо?
	— Когато търси истината, човек през цялото време се вглежда в себе си.
	Студен вятър се уви около краката под панталоните на Бил и той го усети с костите си. Исая улови ръката му. Кроткото доверие на пръстите на момчето го изненада.
	— Принцът убил ли онзи човек?
	— Да — отговори след кратко мълчание Бил. — Да, синко, убил го.
	— И бил ли прокълнат?
	— Да. Бил прокълнат.
	— Как? В чудовище ли се превърнал?
	Бил застина за миг, заслушан в песента на кацналото наблизо зимно мушитрънче.
	— Мисля, че така е станало. — Внезапно го налегна умора, каквато не го беше обземала от дълго време. — Хайде сега. Да се прибираме.
	Исая го пусна.
	— Това не е краят на приказката! — Звучеше ядосан. И изплашен. Сякаш някой му е казал, че чудовищата под леглото са истински. — Кажи ми истинския край!
	Защо трябваше детето да знае как се случваха нещата? В крайна сметка убийството на човек беше едно. Да убиеш надеждата на едно толкова малко дете беше друго. Някога Бил го знаеше. Някога той имаше някаква надежда. Вярвал беше в доброто. Ако сега искаше да повярва в доброто, трябваше само да отведе момчето у дома при леля му и топлата вечеря.
	— Добре. Но най-напред, ще ми кажеш нещо. Какво помниш от времето, когато Мемфис беше изцелител?
	— Не бива да говоря за това време.
	— Само ние сме си. Мъжки разговор. Никой няма да знае.
	— Той излекува счупената ми ръка — каза Исая.
	— Как така?
	— Паднах от едно дърво до църквата и Мемфис постави ръце върху мен и после сънувах сън, че сме на ярко, мирно място, и чувах барабани. Когато се събудих, преподобния Браун и мама, и всички бяха скупчени около мен и ръката ми вече не беше счупена.
	Бил наклони глава към небето, изтерзаното зимно слънце затопли лицето му. Спомни си как изглежда слънчевата светлина, която се процежда през облаците след дъжд. Искаше отново да я види.
	— Принцът премахнал проклятието. Оженил се за принцесата и я отвел далеч, в своята земя. Освободил хората си и заживели щастливо. Край — рече Бил. — Нали така завършват приказките?
	— Предполагам — отговори Исая, но не прозвуча убедено. — Господин Джонсън?
	— Внимавай какво ще поискаш? Нямам повече приказки за теб.
	— Добре ли сте?
	— Разбира се, че съм добре. Защо да не съм?
	— Очите ви са насълзени — каза Исая.
	— Не, не са — прошепна Бил. Усещаше соления им вкус. — Ела, голямо момче. — Бил протегна треперещата си ръка и момчето, доверчиво като агънце, дойде при него. Той преглътна мъчително, когато големите му пръсти се преплетоха с малките пръстчета на Исая, придърпа го, изпълнен с ненавист към себе си.
	По-късно, след като беше занесъл момчето у дома и го бе сложил на леглото, след като бяха изпратили да потърсят и доведат доктор Уилсън и той дойде, а кръгът на Октавия се беше събрал в салона, за да се моли за Исая, Бил седеше на кушетката, пиеше кафе, а хората го потупваха по рамото, хвалеха го, че отново е спасил момчето, благодаряха на Исус, че е бил там, когато Исая е получил отново един от своите пристъпи, и кой знае какво е можело да се случи?
	Бил чуваше шепота им: „вижте как плаче, сякаш Исая му е син“; „Постъпката му сгрява сърцето в студен ден.“ Около него хората бяха неясни сенки в постоянно сив цвят.
	Ръката му с чашата трепереше. Не му се пиеше кафе.
	— Само се надявам, че малкият е добре — казваше Бил и дори той не беше сигурен дали не лъже.
	По-късно, приседнал до леглото на Исая, се вслушваше и чакаше по-големият от братята Кембъл да се прибере и да изцели брат си. И щом го направеше, Бил можеше да погълне част от изцелителната енергия. Щом Мемфис не искаше да му върне направо зрението, той щеше да се излекува, както може.
	— Господин Джонсън?
	Слепия Бил се стресна от гласа на Исая.
	— Голямо момче? Ти ли си?
	— Защо съм в леглото? Не е нощем.
	— Припадна — отговори слепецът и се приближи към момчето, вдигнал ръце.
	— Исая? Буден ли си? — в стаята влетя Октавия и Бил се дръпна, зарови ръцете си в джобовете.
	— Исая? О, благодаря, Исусе.
	— Добре съм. Защо всички се суетят така? — попита сънливо Исая.
	— Ще ви оставя — рече Бил. Затропа с тоягата си по коридора и излезе през входната врата. Навън пееше червеношийка. Той улови птичето и в същия миг песента му секна.


>>	Колективното несъзнавано

	Тета почука силно на вратата на Ийви в хотел „Уинтроп“.
	— Отвори, Злийви. Знам, че си вътре. Няма да спра да тропам, докато…
	Вратата се отвори и се показа една много смачкана Ийви. Копринената маска беше избутана върху заплетените й къдрици. Изгледа Тета с поглед, който показваше, че е на ръба на убийството.
	— Каква е великата идея да събудите момичето безобразно рано, Тета?
	Тета я изблъска. Огледа празните бутилки и чаши, разхвърляни из непочистената стая.
	— Тежка нощ?
	— Най-тежката. — Ийви се прозя и се тръшна отново на леглото. — Преди да започне тържеството, се повеселихме в стаята ми. Запознах се с онази чудееесна кралица на бурлеската от Покипси, няколко прекрасни брокери и много забавен тип, който можеше да сипе четвъртинка от края на шкафа и да я улови в чаша от джин на нощното шкафче и… аааах! Да не се опитваш да ме убиеш, Тета?
	Късното следобедно слънце се процеждаше в мрака на хотелската стая през прозореца, от който Тета вече беше дръпнала завесите.
	— Зависи.
	— От какво?
	— Дали ще престанеш да използваш фалшивия си акцент пред мен.
	Ийви разтри чело.
	— О, ръкопляскания. Тета, ще поговориш ли с главата ми, моля те? Кажи й да спре да играе мирамба из черепа ми.
	Тета душеше чашите и най-накрая откри една, която не миришеше на джин.
	— Почакай. — Тя изчезна в банята, върна се след миг с чаша вода и два аспирина. — Изпий я. Нареждане на лекаря.
	— И за какво е целият шум? Какво правиш тук? — Ийви успя да попита между глътките.
	Тета от седмици се чудеше как да отвори дума пред нея по темата. Присви очи.
	— Ако изклюкариш и дума за онова, което ще ти споделя, кълна се, че ще те гоня до дупка и ще си направя палто от кожата ти.
	Ийви отвори очи.
	— Нека да е със сатенена подплата. Обещай ми.
	— Злийви…
	— Добре. Млъквам. — Ийви заключи устни с жест и изхвърли ключа.
	Една от веждите на Тета подскочи.
	— Майчице, как ми се иска това да свърши работа — промърмори тя. — Добре. Слушай: всички тези Ясновидци, размотаващи се…
	— Стига, пак ли…
	— Нали щеше да млъкнеш? — ревна Тета и Ийви се умълча. — Тези хора с божествена дарба. Дали познаваш сред тях такива, които могат да бродят сред сънищата?
	Ийви се извърна намръщена.
	— Какво имаш предвид?
	— Имам предвид дали някои от тях могат да се разхождат из един сън така, както се разхождат по Таймс скуеър. Спят, но едновременно с това са напълно будни.
	— В сънищата на хората? — объркана попита Ийви.
	Тета тръсна ръце и извъртя очи.
	— Да не би да ми трябват уроци по дикция? Това казах.
	Ийви се навъси.
	— Това е аб-со-лют-но невъзможно.
	— Напротив.
	— Карай по-нататък!
	— Хенри може да го прави.
	Ийви се понадигна на лакти.
	— Казваш ми, че Хенри, нашият Хенри, може да броди из… сънищата?
	— Точно това казвам. Хенри има божествена дарба. — Тета зарови из чантата си и измъкна сребриста кутия за цигари. — Злийви, трябва да ми позволиш да пуша или ще си изгриза напълно ноктите.
	Ийви направи физиономия, преди да махне с ръка в знак на позволение, а Тета издърпа цигарата и потупа края й в твърдия капак на кутийката.
	— Помниш ли как на Коледа те помоли да гадаеш върху шапката му, защото се опитваше да се срещне с Луис?
	— Да. Не му бях много от полза.
	— Добре, Хенри най-накрая откри Луис в света на сънищата — рече Тета, запали и вдъхна дълбоко дима в дробовете си. — Това не е всичко. Запознал се е с още един човек, който може да броди из сънищата. Момиче на име Лин, живее в Чайнатаун. Всяка нощ се срещат и бродят. Мисли си, че не знам, но аз знам.
	— Струва ми се страхотна дарба. И защо така си се притеснила от тази работа?
	— Знаеш как се поболяваш, когато гадаенето ти дойде в повече? Същото става и с Хенри в сънищата. Имахме уговорка, не повече от час на седмица. Злийви, той вече броди из сънищата всяка вечер и дори не знам колко време прекарва в това занимание. Пропуска репетиции, а когато се показва, все едно го няма. Умът му е в сънищата — каза Тета през струя цигарен дим. — Той е единственият ми близък човек.
	— Какво можем да направим? Искаш ли да дойда с теб и да приземим Хенри?
	— Беседването няма да е от полза. Но ето тази беседа довечера би била. — Тета издърпа една обява от вестника и я пъхна в ръцете на Ийви.
	— Обществото за етична култура представя световноизвестния психоаналитик Карл Юнг: симпозиум по сънищата и колективното несъзнавано — прочете Ийви. — Иха, кажи го три пъти бързо.
	— Имаме проблем, свързан със сънищата, отиваме при специалист по сънищата.
	— Осем вечерта на… януари. — Ийви спря да чете. — Тета, това е тази вечер!
	— Да. Затова най-добре да се размърдаш. Ще бъде пълно. Чакам те на стълбите пред входа на Етичното незнамкаквоси в седем и половина.
	— Тета, не мога. Със Сам ще ходим на кино тази вечер — собствениците на кинотеатъра ни помолиха изрично. Имат специален прожектор, който пуска звук по време на филма! Не е ли върхът?
	— Да. Връх на върха. Слушай, кажи на влюбения, че има промяна в плановете. Ако ще се жени за теб, трябва да свиква. — Тета присви силно очи към Ийви. — Какъв е проблемът? Гледаш, сякаш са те спипали да крадеш бисквитки от сиропиталище.
	— Не, не гледам така.
	— Това го доказва. Очевидно е, че си виновна за нещо. Пей. — Тета скръсти ръце и зачака.
	— Е, добре — въздъхна Ийви. — Трябва да призная пред някого, преди да съм откачила. Този романс със Сам? Това е рекламен трик.
	Тета плесна с ръце по леглото.
	— Знаех си! Надуших нещо толкова фалшиво, колкото и новият ти акцент!
	— Ей!
	— Знам, че си откачалка, Злийви, но се радвам, че не си чак такава откачалка. Е, бях ли права за теб и Джерико?
	Ийви вдигна глава.
	— Само веднъж. О, Тета. Такава ужасна приятелка съм. Аз съм най-ужасната приятелка в историята!
	— Не се заблуждавай. Няма да те хваля за случилото се — измрънка Тета. Дръпна силно от цигарата си. — Ако наистина си падаш по Джерико, трябва да кажеш на Мейбъл. Ако той не се прехласва по нея, хубаво, значи тя няма за какво да страда.
	— О, напротив! Не познаваш Мейбъл. В кървящото й сърце се крие фабрика за сръдни.
	— Е, не би могла да ти се сърди вечно, особено щом месеци наред си я побутвала към момче, което тя не може да има.
	— Ами ако всъщност не харесвам достатъчно Джерико, не и по начина по който Мейбъл го харесва? Тогава ще съм го подвела. Така ще съм си поиграла с неговата обич и ще съм разбила сърцето на Мейбъл от себична прищявка. — Ийви издърпа одеялото до брадичката си. — А и Сам.
	Тета присви очи.
	— Какво Сам?
	— Понякога, когато Сам се преструва на влюбен в мен, стомахът ми реагира странно.
	— Вземи малко магнезиево мляко и точка. Слушай, най-доброто, което можеш да направиш за Сам, е да изиграеш твоята част и да забравиш. Познавам този тип. След двайсет минути ще има нов бръшлян на ръката си.
	Ийви се намръщи.
	— Не съм бръшлян.
	Тета загаси цигарата си в чашата.
	— Злийви, познавам те… ще се справиш с това беля-момче. Честно, това е най-безинтересното нещо у теб. А и точно сега си имаме по-големи проблеми.
	— Правилно. — Ийви се изправи. — Хенри. Отиваме да го спасим.
	— Ще се видим преди беседата на учения в седем и половина. И седем и половина означава седем и половина, хлапе. Източно стандартно време. А не по часовника на Злийви О’Нийл.
	— И ми го казваш ти — промърмори Ийви. — Ти никога не отиваш в театъра навреме.
	Тета пъхна чантата си под мишница и задържа вратата на стаята с крак, за да си сложи ръкавиците.
	— Харесва ми да карам Уили да пуши, признавам. Но винаги се появявам навреме за приятелите си.
	— Така ли? Виж ти… виж ти — избърбори Ийви. — Поне не пуша!
	Тета поспря на прага.
	— Така ли мислиш? Да те хвърлим тогава в огъня и да видим.
	Ийви запрати възглавницата си, но Тета беше по-бърза. Възглавницата уцели вратата и подскочи на пода при другите боклуци.


	В осем и петнайсет Ийви изскочи от таксито на ъгъла на 64-та улица и Сентръл Парк Уест и се втурна по стъпалата на Нюйоркското общество по етична култура. Освирепялата Тета се взираше в нея гневно иззад затворените врати.
	— Казах седем и трийсет — сопна се тя, улови ръката на Ийви и я завъртя към фоайето. — Може би вместо на дикция трябва да те учат как да познаваш часовника.
	— Съжалявам, но в последната минута господин Филипс ме помоли да гадая на една роднина на съпругата му. Не можех да откажа на шефа — запъхтяно разказа Ийви, минавайки през вратите на фоайето, където чакаше Мейбъл. За втори път тази вечер тя получи убийствен поглед, въпреки че погледът на Мейбъл беше повече отчаян, отколкото убийствен.
	— О! Здрасти, Бухтичке. Не знаех, че ще идваш — поздрави я Ийви.
	— Попаднах на Тета, запътила се беше насам и тъй като възнамерявах да посетя беседата, предложих да дойдем заедно. Тя каза, че иска да научи повече за сънищата и подсъзнанието за своите актьорски умения — рече Мейбъл.
	— Да. За актьорските умения — равно повтори Ийви и с огромни усилия не погледна към Тета.
	— Беседата обаче вече започна и портиерът ми каза, че абсолютно никой не може да влезе — обясни Мейбъл.
	— О, не се притеснявай. Аз ще се погрижа. — Ийви се понесе към мъжа на вратата. — Как сте? Аз съм Ийви О’Нийл. Гадателката на влюбените? Страшно съжалявам, че закъсняхме, бях на посещение в детска болница, разбирате, нали и…
	— Съжалявам. Не се разрешава влизането. — Мъжът стоеше като айсберг.
	— Но аз съм Гадателката на влюбените! — ведро обяви Ийви. Когато мъжът пак не се впечатли, тя добави: — Познавам на вещи, за да получим помощ от отвъдното? „Дабъл Ю Джи Ай“? Аз съм Ясновидка.
	— Тогава би трябвало да познавате и часовника — мъжът посочи обявлението за беседата. — Опасявам се, че закъсняхте, госпожице входзабранен.
	Зад Ийви, Тета заслиза по стъпалата, издухваше ядно дима от цигарата си. Обърна се към нея.
	— Казах ти в седем и половина.
	— Да, мисля, че това вече го установихме — изпъшка Ийви. Погледна назад към затворените врати напълно слисана. — Този човек никога не е чувал за предаването ми.
	— Сега какво ще правим? — попита Тета повече небето, отколкото някой друг.
	— Наистина ли трябва да му зададеш въпроси, свързани с актьорските ти умения? — попита Мейбъл.
	— Да — каза след малко Тета. — Наистина.
	— Тогава се стегни и върви след мен. — Мейбъл тръгна към Сентръл парк.
	— Къде отиваме? — Тета смаза цигарата си с ток.
	— „Кенсингтън Хауз“. Очевидно доктор Юнг отсяда там, когато е в Ню Йорк.
	— Откъде знаеш? — изненада се Ийви.
	— Преди време един стар приятел на майка ми даде в Женева в негова чест грандиозен обяд — отговори Мейбъл, докато прекосяваха улицата. Влязоха в парка.
	Понякога Ийви забравяше, че майката на Мейбъл е била Нюел, едно от най-уважаваните семейства на нюйоркското общество, преди да се омъжи за баща й и да бъде лишена от наследство. Чудеше се какво ли би било за Мейбъл да знае, че цяла една част от семейството й живее с прислужници, икономи и шофьори, които отговорят на всичките им желания, а тя живееше в апартамент с две спални заедно с родителите си, които се бореха срещу всякакъв вид богатство и привилегии.
	— Виждаш ли се със семейството на майка си, Мейбси?
	— Веднъж годишно. На рождения ден на баба. Мама ме изпраща на влака и ме взима шофьор с „Ролс-ройс“.
	— И майка ти е изоставила всичко това заради любов? — попита Тета.
	— Да. И защото искала да бъде самостоятелна, с друг начин на живот.
	— Доста дълъг път я дели от стария — подсвирна Ийви. Мъгливото сияние на лампите в парка осветяваше голите клони на неподвижните зимни дървета, които се редяха покрай покритата с камък пътека в Сентръл парк. Стъклената повърхност на замръзналото езеро отразяваше восъчната луна и я правеше достижима. Върховете на модерните жилищни сгради на 5-о авеню блестяха в далечината, а остатъците от стария сняг хрущяха под обувките на момичетата.
	— Как върви с Джерико? — Ийви попита Мейбъл с умишлено ведър глас, като че питаше за времето. — Опита ли се отново да те целуне?
	— Ийви! — измънка Мейбъл в мига, в който Тета попита:
	— Джерико те е целунал, така ли?
	— Все едно е дали го казах на теб, или на „Дейли Нюз“ — оплака се Мейбъл.
	— Съжалявам, Бухтичке, наистина съжалявам. Но това е Тета, а и тя е страшно развълнувана за теб. Нали, Тета?
	— И то как! — Тета стрелна косо Ийви с поглед. Погледът говореше: Какви ги вършиш? Защо изтезаваш себе си? Ийви запърха с мигли в отговор: Представа си нямам какво намекваш. Стоя над тази жалка обида.
	— Не е — рече Мейбъл, без да е уловила краткото споглеждане между Ийви и Тета. — Но бяхме много заети с подреждането на изложбата. — Тя хвърли подозрителен поглед към Ийви. — Ти идваш, нали, Ийви? Няма някоя глупост в радиото да те задържи?
	— Казах, че ще дойда, и ще дойда — подсмръкна Ийви. — О, вижте! Заваля сняг. Не е ли красиво?
	Момичетата спряха на върха на едно възвишение и се загледаха в снежинките, които се стелеха над пътеката и падаха върху поляната. За миг нощта затаи дъх. В затишието дочуха джаз и веселие откъм близкото казино, чиито светлини проблясваха през пролуките на дърветата, което подсети Тета за фара и Мемфис. Направила беше опит да позвъни в дома му този следобед, но затвори със: „Съжалявам, обърках номера,“ когато отговори леля му. Снегът се топеше върху опакото на ръкавиците й и тя почувства странно присвиване. В съня й винаги валеше. Сняг навсякъде. Хенри бе казал, че сънищата били указания, но и животът й да зависеше от това, тя не можеше да проумее какво се опитваше да й каже сънят.
	— Слушай, Мейбъл, намери ли нещо интересно за онези, свързаните с федералните, хора с божествени дарби? — попита Тета.
	— О, всякакви неща. Включени са в изложбата — отговори Мейбъл, без да изпада в повече подробности. Това си беше лично нейно преживяване с Джерико и нямаше желание да го споделя. Особено щом Ийви издърдорваше цялата й лична информация, без дори да се замисли.
	— Всичките плашилки и страшилки, така ли? — настоя Тета. — Хора, които говорят с призраци. Хора, които могат да виждат в бъдещето и да гадаят по предмети като нашата Злийви. Хора, които могат, знам ли, да изгарят вещи, да ги подпалват.
	— Да ги подпалват ли? — Мейбъл присви лице. — Божичко, не! Нищо такова.
	— Честно, Тета, и ти ме наричаш Злийви — разсмя се Ийви. — Откъде ти хрумна пък това?
	По пръстите на Тета пробяга едва доловимо изтръпване.
	— Само си приказвах. Ще се вкочаня — рече и забърза през падащия сняг.


	В старомодното фоайе на малкия, традиционен хотел на „Кенсингтън хауз“ момичетата зачакаха, докато най-накрая влезе много висок и белокос мъж с очила с телени рамки и сако от туид. Пушеше лула.
	Мейбъл смушка Ийви и Тета.
	— Това е той! Хайде! — прошепна напрегнато.
	— Доктор Юнг? — Мейбъл забърза да го поздрави. Ийви и Тета я последваха.
	— Да. Аз съм доктор Юнг.
	— Слава на небесата! Чаках ви.
	— Така ли? — веждите на доктор Юнг се събраха в едно и общият им връх се насочи към очилата му. — Простете. Имахме ли уговорка?
	— Не, но отчаяно искаме да разговаряме с вас. Въпросът е много спешен.
	Психиатърът изпусна дима от лулата си, размишлявайки. Усмихна се учтиво.
	— Ами тогава предполагам, че е най-добре да дойдете насам.
	След като се запознаха, доктор Юнг поведе Тета, Мейбъл и Ийви към уютен, прекрасно мебелиран кабинет, пълен с лавици с важни наглед книги, и ги помоли да се настанят, самият той седна на един стол.
	— Е, как мога да ви помогна?
	— Докторе, какво знаете за Ясновидците? — попита Тета.
	— Мислех, че ще подобряваш актьорските си умения — прошепна Мейбъл.
	Доктор Юнг изчака момичетата да се настанят.
	— Чух за тях — каза той с швейцарския си акцент, който рязко отрязваше края на думите. — И така. Да разбирам, че се интересувате от психологическо явление и от паранормалното, така ли?
	Погледите на Тета и Мейбъл се кръстосаха. Когато Тета покани Мейбъл на беседата, нямаше представа, че ще се озоват в разговор със самия Юнг. Нямаше измъкване. Трябваше да осведоми Мейбъл за истината.
	— Така мисля. Вижте, един мой приятел има дарба, може да броди из сънищата. Искам да кажа, наистина се разхожда из тях, сякаш е буден и вижда всичко.
	Очите на Мейбъл се разшириха.
	— Кой е?
	— А според теб? — попита Тета.
	— Хенри — потвърди Ийви.
	— Чакайте минутка, откъде го знаеш? — Мейбъл се завъртя от Ийви към Тета. — Защо Ийви знае? — Тя пак се завъртя към Ийви. — Вие двете можете да си имате тайни, а аз не.
	— Мейбси, дълго ли ще ме караш да нося трънения венец, честно? — през зъби попита Ийви. — Съжалявам!
	Доктор Юнг се прокашля и момичетата утихнаха.
	— Осъзнато сънуване, казвате? Много интересно умение, наистина. Моля. Продължавайте.
	— Напоследък моят приятел Хенри и другата бродница сред сънищата, Лин…
	Очите на доктор Юнг се разшириха.
	— Двама ли са?
	— Това щеше да е следващият ми въпрос — погледна внимателно към Ийви Мейбъл.
	За нея не знаех, нечуто рече Ийви.
	— Историята е дълга — продължи Тета. — Въпросът е, че те се срещат в света на сънищата на едно и също място всяка нощ — в една подземна железопътна гара. И оттам отиват на някакво място, което звучи вълшебно, където могат да докосват разни неща, да миришат цветя и… ами, от онова, което Хенри разказва, то е съвсем истинско. Вижте, докторе, знам, че звучим като откачени, но е истина.
	Доктор Юнг почисти с кърпичка очилата си.
	— Вашият приятел и неговата съратничка се разхождат свободно из света на несъзнаваното. Те са въвлечени в психе* на много хора, а също така са ангажирани с преживяванията и спомените на цялото човечество — общото несъзнавано.
	[* Понятието идва от гръцката дума за „душа, дух“ и се използва в аналитичната психология на Юнг. — Б.пр.]
	— Простете, докторе, но изпуснах нишката — рече Тета. — Какво е колективно несъзнавано?
	Психиатърът отново постави очилата си.
	— Мислете за него като за библиотека от символи, която винаги е съществувала и винаги е помещавала всички наши лични и тези на предците ни преживявания и спомени, споделено познание, което всеки индивид, изглежда, разбира по рождение, като наследствеността. Религията. Митовете. Приказките. Всичко това получава своята сила от общото несъзнавано. А сънищата са като карта от библиотеката, ако искате, тя ви дава достъп до огромния архив от споделени символи, спомени и преживявания.
	— Въпросът е може ли да пострадате? Ако се нараните в съня, вие се събуждате. Но ако живеете в този сън като моя приятел Хенри? Може ли на него или на приятелката му Лин да им се случи нещо лошо?
	— Интересен въпрос. Чували ли сте за сянката?
	Ийви и Тета поклатиха глави.
	— Това е като тъмната страна, нали? Като доктор Джекил и господин Хайд*, ако не греша — намеси се Мейбъл и изпита задоволство от познанията си.
	[* „Доктор Джекил и господин Хайд“ е разказ на шотландския есеист, романист и поет Робърт Луис Стивънсън (1850–1894). — Б.пр.]
	— Да. Именно. — Доктор Юнг изпусна няколко тютюневи облачета с остър мирис. — Всеки от нас има своето осъзнато аз. Това е лицето, с което се представяме всеки ден пред света. Но има и друго аз, което остава скрито дори от нашия разум. То съдържа най-примитивните емоции и всичко, което не можем да понесем у себе си, което потискаме. Това е сянката.
	Психиатърът отново запали лулата си. Когато запалката изщрака, по ръцете на Тета тръгнаха боцкания.
	— Тази сянка лоша ли е? — попита Ийви и за миг умът й се върна към Джон Хобс и неговата ужасяваща тайна стая.
	— Зависи от това колко ожесточено човек се противопоставя на сянката си и докъде би стигнал, за да се защити от това познание. Подобна личност дори не знае, че причинява зло. Помислете отново за Джекил и Хайд. Би могло да се каже, че добрият доктор Джекил е обсебен от своята сянка, господин Хайд извършва неизразими по своя ужас дела. Доктор Джекил проектира — ще рече, приписва — своите непоносими за него качества върху своето друго аз, господин Хайд. Примерът е краен, разбира се, но се случва. Огромната сила на сянката над нас се крие в това, че не я виждаме. Веднъж осъзнали сянката си, можем да получим просветление.
	— Мисля, че моят приятел Хенри има своя сенчеста страна…
	— Всички имат сенчеста страна — поправи я внимателно доктор Юнг.
	— Как да го накараме да спре и да се събуди?
	— Единственият начин да поправите сянката е, като осъзнаете присъствието й. Да я приемете и да я впишете в цялата си личност. Може би вашият приятел ще намери разрешение само като изследва сънищата си, защото нашите сънища искат да ни пробудят за някакъв по-дълбок смисъл. И всичко скрито накрая излиза наяве, няма значение колко усилено се мъчим да го държим надалеч и заключено.
	Тета помисли за собствените си сънища, за снега и конете, за горящото село. И Рой. Неизбежно Рой. С какви усилия се мъчеше да държи миналото в миналото, където не можеше да я нарани. Но сега водещ в областта си лекар казваше, че не би могла да държи капака затворен завинаги. Смущаващият сърбеж по дланите й прерасна в парене.
	— Добре ли се чувствате, госпожице Найт? — попита доктор Юнг, навъсил чело. — Струвате ми се притеснена.
	— Ами, тук е много задушно.
	— Всъщност е малко студено — възрази Мейбъл.
	— Н-на мен ми трябва малко въздух. Вече отнехме твърде много от времето ви, докторе. Благодаря. Бяхте чудесен.
	Обзета от паника, Тета скочи от мястото си. От един рафт зад психиатъра падна книга и събори свещта. Пламъкът подпали част от ръкава на доктор Юнг, но психиатърът го загаси, преди да успее да се разгори.
	— Ужасно съжалявам — ужасена се извини Тета. — Не биваше така да скачам. — Опита се да поохлади мислите си — сладолед, зимен вятър, сняг. Не. Сняг не.
	— Всичко е наред. — Доктор Юнг оглеждаше прогорения ръкав на сакото си. Вдигна книгата от килима, където беше паднала с гърба нагоре, и огледа разтворените страници. — Хм. Наистина интересно. Не казахте ли, че ви е топло, госпожице Найт?
	— Да — прошепна Тета.
	— Какво има? — попита Ийви.
	— Изпълнено със скрит смисъл съвпадение. Могъщ символ от колективното несъзнавано. — Доктор Юнг вдигна книгата, отворена на рисунка на голяма птица, обхваната от пламъци. — Фениксът, който се надига от пламъците.
	Книгата беше отворена на страница сто четирийсет и четвърта.


>>	Зелената светлина

	Далеч под повърхността на града Върнън „Големия Върн“ Бишъп и неговите хора се опитваха да се стоплят, докато чакаха контрабандиста на алкохол, който ги беше наел, за да складират товар пиене. Работата беше проста: канадското уиски идваше с кораб. Преди това корабът влизаше в пристанището, Върнън и хората му го наобикаляха, взимаха бъчвите, връщаха се и поставяха алкохола в подобните на пещера стари каменни тунели, които се виеха под моста Бруклин. Екипът, който Върнън си беше подбрал, се състоеше от Леон, огромен мъжага от Ямайка, боксирал се за кратко като аматьор, и кубинец на име Тони, с ограничен английски, но Върнън се разбираше добре с кубинците, понеже съпругата му беше от Пуерто Рико и говореше испански. От нея Върнън беше понаучил някоя дума и фраза, достатъчни да води прост разговор.
	На мястото беше много тъмно. Единствената светлина идваше от лампата върху каската на Върнън, от фенера на Леон и от фенерчето, което Тони държеше здраво.
	— Куанто тиемпо мас?* — попита Тони, като вървеше напред-назад, за да не измръзне.
	[* От исп. „Cudnto tiempo mas?“, „Още колко време остава?“ — Б.пр.]
	Върнън сви рамене.
	— Докато не дойде шефът.
	— Тук не ми харесва — измърмори Леон, дъхът му излизаше на облачета, които се изпаряваха на светлината от фенера.
	Върнън се чувстваше добре в тунелите. Като работник под земята беше прокопал някои от тях. Това беше опасна работа. Извършваше се надълбоко, където човек можеше да копае само по няколко часа на ден, иначе налягането щеше да го съсипе. Гордееше се, че е имал своя дял в прокопаването на онова, което щеше да се превърне в бъдещето на града — метрото, мостовете и тунелите.
	— Казвам ви, че усещам нещо не както трябва — повтори Леон.
	— Не ни навличай островните си суеверия — нахока го Върнън с фраза, която беше заел от братовчед си Клайд.
	През голямата война Клайд служи в съставената изцяло от чернокожи Деветдесет и втора дивизия. Войната свърши и братовчед му се върна в Харлем с ордени и горд, въпреки липсващия крак вследствие на гангрена, появила се заради рана от куршум. Пушеха пури и играеха хазарт в задната част на бакалията на Джаксън Младши до малките часове, смееха се и пиеха уиски, слушаха как посетителите свирят на джаз пианото. Но Клайд изглеждаше обсебен. По-късно, под жълтеникавата луна, той каза: „Видях неща в тази война, които нито един човек не бива никога да вижда. Неща, които те карат да забравиш, че сме хора, а не глутница зверове, изпълзели от някоя тиня. И най-проклетата част от всичко е, че и животът ми да зависи от това, не бих могъл да си спомня защо се бихме в тази война. В крайна сметка воюването се превърна в навик.“
	Пет месеца по-късно Клайд замина за Джорджия на гости на роднини. Отишъл до града за разхладително. Местните не проявили много любезност към него, носел униформата си и блестящите се медали, а онези му казали да ги свали. Клайд се възпротивил. „Бих се за тази страна в тази униформа. Изгубих и крак. Получих право да я нося.“
	Добрите хора от Джорджия не били съгласни. Влекли го през града, вързан за задната част на камион, запалили го жив, после го провесили от най-високото дърво. Някои разправят, че човек можел да чуе писъците му чак от съседния град. Семейството му изобщо не получило обратно медалите.
	Странно беше, че Върнън си спомни точно сега Клайд. През изминалите няколко нощи сънуваше своя отдавна починал братовчед. В съня Клайд не носеше патерица, а униформата му беше нова и чиста. Махаше на Върнън от верандата на къща с градина отпред и с красиво прасковено дърво в двора, точно място, за каквото Върнън си мечтаеше и той да си има. До Клайд стоеше красиво момиче в старомодна булчинска рокля и воал. „Сънувай, с мен…“ прошепнала беше тя в ума на Върнън.
	Приел беше съня като знак, че всичко ще бъде наред, че тази работа с контрабандиста и допълнителните пари може би означава най-после парче от тортата и за него. Но сега нещо от съня пропълзя под кожата на Големия Върн като сърбеж, който не можеше да почеше. Не знаеше причината.
	Чу шум надолу по дългия тунел. Мъжете скочиха разтревожени.
	— Те ли са? — прошепна Леон.
	Върнън вдигна ръка за тишина и впери поглед в мрака, чакаше.
	— Няма сигнал.
	Контрабандистът винаги даваше сигнал с фенерчето си: три кратки просветвания. Но който и да се спотайваше в тунела, не го направи. Мускулите на Върнън се напрегнаха. Можеше да са полицаите. Или съперник-контрабандист с приготвени в засада оръжия.
	Върнън се напрегна, вслушваше се. Шумът беше слаб, но постоянен — жужене като уловени пчели, които се опитват да излязат. Някак обаче по-дълбок. Почти човешки. Кожата му настръхна. Инстинктивно отстъпи назад.
	— Какво е това? — попита Леон. Вдигна фенера. Очите му бяха огромни.
	— Шшт, тихо сега — прошепна Върнън.
	Зачакаха.
	— Още ли го чуваш? — пак прошепна Върнън.
	— Не — също шепнешком отговори Леон и именно тогава шумът отново се чу, малко по-висок. — Казах ти, че не ми харесва. Да се махаме от тук.
	Върнън улови ръката му.
	— Не можем да си тръгнем, докато шефът не каже.
	— Да си гледа работата шефът! Той не е тук с онова там.
	— Човек не си тръгва от обща задача с ония момчета, сицилианците — предупреди го Върнън. — Чакаме с алкохола.
	Силно изскърцване отекна в тунела. Мъжете го усетиха чак в зъбите си.
	— Диос мио* — прошепна Тони.
	[* От исп. „Dios mio“, „Мили Боже“. — Б.пр.]
	— С шефа или без шефа, аз си тръгвам — отсече Леон.
	Тони кимна.
	— Тръгваме си — съгласи се и Върнън.
	Мъжете хукнаха. Подскачащата светлина от фенера хвърляше сенките им върху старите тухлени стени като надвесени, злокобни вълни. Изведнъж фенерът угасна и ги потопи в пълен мрак. Остана само лампата върху миньорската каска на Върнън и фенерчето на Тони, а те не бяха достатъчни. Дивото им пъхтене отекваше шумно в ушите им. Върн разбра, че трябва да се успокои, да забави дишането, за да не припадне. Всички го знаеха. Нямаше значение. Каквото и да дебнеше в коридора, то ги беше накарало да се задъхат като сгащени псета.
	— Чу ли това? — попита Леон, обезумял от страх.
	Шумът се приближаваше. Различаваха отделните гърлени ревове, заровени в общата дандания. Какво беше? Колко бяха?
	— Идва зад нас — каза Върн. — Къде е фенерът? Леон, запали го!
	Ново изскърцване.
	— Леон!
	— Не се ли опитвам?
	Вдясно от тях се чу скърцане и мъжете застинаха. Много близо беше.
	— Нали било зад нас — прошепна тревожно Леон.
	Върнън преглътна с мъка.
	— Беше.
	— Да се връщаме — рече Леон и хукна към свода под моста.
	— Леон! Почакай! — извика Върн няколко секунди преди да отекне крясъкът на Леон, секнал рязко, както и бе започнал.
	Върнън винаги се беше чудил какво е видял братовчед му Клайд през войната, че било ужасяващо дори да се спомене. И сега си помисли, че може би ще открие.
	— Диос мио — повтори Тони. Изпусна фенерчето и се свлече по стената, поставил ръце на врата си. — Аюдаме, Санта Мария!*
	[* От исп. „Ayùdame, Santa Maria!“, „Богородице, помогни ми!“ — Б.пр.]
	Върнън грабна фенерчето.
	— Стани, Тони! Тръгваме.
	Вдигна ужасения Тони на крака и почти го повлече към потъналите в мрак стълби дълбоко в метрото. След поредица от завои и криволичения излязоха на изоставена, отчасти наводнена станция на метрото. Някога великолепният тухлен, сводест таван високо над тях се спускаше в колони, белязани от теклата с години вода. Водата стигаше до кръста на Върнън, но той беше над метър и осемдесет; Тони, обаче, беше около метър и шейсет. Водата стигна до гърдите му, докато той трескаво се молеше.
	— Близо сме вече — успокои го Върнън. Нямаше представа колко е далече, но искаше Тони да е до него.
	Водата отдолу започна да се вълнува. В далечината се надигна от плисък.
	— Ке ес есо?* — прошепна Тони, гласът му беше изпълнен с ужас.
	С трепереща ръка Върнън размаха оскъдната светлина на фенерчето през широката наводнена станция: осветените стени лъщяха от годините влага и запустение. Изоставен павилион за билети седеше като малка гробница. Върнън беше видял много метростанции и знаеше къде трябва да са стълбите за влизане и излизане.
	[* От исп. „Qué es eso?“, „Какво е това?“. — Б.пр.]
	Насочи светлинния лъч вдясно от стария павилион за билети.
	Стена.
	Наляво.
	Ето го — коридор!
	— Тони! — прошепна той. Показа му коридора със снопа мъглива бяла светлина. — Аи*!
	[* От исп. „Ahi“, „Тук, насам“. — Б.пр.]
	Тони кимна.
	— Си*.
	[* От исп. „Si“, „Да“. — Б.пр.]
	Фенерчето примигна. Върнън го удари в ръката си, но нямаше полза.
	Шумът се върна и вече не идваше отдалече. Беше навсякъде около тях.
	— Движи се! — извика Върнън. — Вамонос!*
	[* От исп. „Vàmonos!“, „Да вървим; тръгваме“. — Б.пр.]
	Водата затрудняваше тичането им, притискаше телата им и само лампата на главата на Върнън показваше пътя. Той се удари в стената. Стисна зъби, за да удържи вика, и пъхна ръце в калната вода, затърси стълбата, която трябваше да е там. Пръстите му бяха възнаградени с допира на метални напречници.
	— Тук е — увери той Тони. — Стълбата.
	Вълни нагънаха повърхността на водата. Ехото от бълникането дълго и силно се носеше из тунела. Треперещ, Върнън обърна глава към движението. Там, където някога са стояли релсите, сега имаше само скелет от стоманени греди.
	Едва миналата седмица беше отпразнувал рождения си ден — двайсет и първия — в малка кръчма под стълбите на една къща в Уест Сайд. Много се надяваше да направи същото и за двайсет и втория. Или може би щеше да събере малкото си семейство — съпругата си и новороденото си дете — и да намери друго място, по-хубаво. Ще се пресели в Ню Джърси или надолу към Балтимор, където сестра му беше учителка. Имаше много места в страната; не трябваше да прекарва годините си в дишане на пръст и газ, контрабанда на уиски, едва да си поема въздух, когато се качи горе, толкова жаден, че никога не би могъл да се напие с вода. Да, щяха да заминат — нататък, като пионерите, в търсене на своята съдба, към онова, което земята пазеше за тях.
	Шрак-щрак-щрак-щрак. Ужасният звук отекна из пълното с вода помещение, когато светещите зелени твари нахлуха в тунела и запъплиха по стените, греейки в мрака. От устите им, които се отваряха, за да издадат тези ужасни звуци, проблясваха острите им зъби.
	Зад себе си Върнън чу писъците на Тони.
	— Тони! — извика той и зашари със светлината. — Тони!
	Но Тони го нямаше. Останал беше само Върнън — Върнън и онези създания в мрака, които се приближаваха. Той се качи с вик на стълбата и излезе на перона, а после хукна. Тичаше, както са тичали заселниците из прерията, за да забият знамето си в коравата, плодородна земя, осигурявайки място за себе си и за своите деца, за поколенията, които да се появят под синьото небе.
	Върнън тичаше под треперещата светлина на лампата си, която подскачаше в тъмнината.
	Коридорът вървеше нагоре и после наляво. Върнън следваше завоя, ужасното гърлено скърцане изпълваше ушите му. Спомни си онова, което го бе притеснило в съня му. В него Клайд стоеше под буреносно небе с мълнии.
	— Идва — казал бе той, поглеждайки към мършав, сив мъж с висока шапка, който се смееше ли, смееше.
	Лампата на главата на Върнън се тресеше, осветявайки тунела и онова, което го чакаше там. Заложил беше надеждите си на погрешното място.
	— Господи Исусе — прошепна той, когато коридорът се изпълни с гневна зелена светлина, от която нямаше къде да избяга.


>	Ден двайсети

>>	„Антъни Ориндж Крос“

	Хенри седеше в претъпканата дневна на сестрите Проктър и пиеше горчив димящ чай с госпожица Ади и госпожица Лилиан, а куп котки мяукаха, мъркаха и се отриваха около подгъвите на панталоните му. Поговори на разни учтиви теми, доколкото беше приемливо, изслуша разказите на сестрите за разни болежки, за спречкванията из „Бенингтън“ и една история за дресьор на животни, премазан от циркова мечка, която беше особено ужасяваща и отблъсна Хенри от цирка за обозримото бъдеще. Най-после се появи благословено затишие в разговора и той улови възможността.
	— Любопитно ми стана нещо, което споменахте онзи ден, госпожице Аделайд — поде Хенри. — Качвах се в асансьора и вие казахте: „Внимавай, внимавай, площад «Парадайз» и «Антъни Ориндж Крос»…“
	Чашата на госпожица Лилиан замръзна по средата на пътя към устните й.
	— О, Ади, наистина. Защо ти е да подхващаш подобни неприятни теми?
	След кръвожадната мечешка история Хенри не можеше да си представи какво според Лилиан Проктър е неприятно, но сърцето му ускори ритъма си от думите й.
	— Бил е ваш познат този „Антъни Ориндж Крос“, така ли, госпожице Лилиан? Извратен ли беше?
	— „Антъни Ориндж Крос“ не е човек — отвърна Лилиан. Отпи от чая си. — Това са улици. Или поне бяха, някога. Тези имена вече са в кошчето на историята.
	— Улици ли? Сигурна ли сте? — попита Хенри, останал без дъх.
	— „Антъни“ сега е Уорт Стрийт. А „Ориндж“ получи името „Бекстър“. „Крос“ беше преименувана на Парк Стрийт доста преди вие да пристигнете, въпреки че много хора на Пойнтс все още я наричат Крос.
	— Живеем тук от много отдавна. Много неща дойдоха и си отидоха пред очите ни — поясни госпожица Аделайд.
	— Близо са до Чайнатаун тогава, така ли? — уточни Хенри.
	— Точно така. Пресечката на улиците „Антъни“, „Ориндж“ и „Крос“ някога образуваше малък триъгълник, който се казваше площад „Парадайз“, надолу към Чайнатаун. И наистина беше извратено място. Това беше греховното сърце на Файв Пойнтс*.
	[* Файв Пойнтс е бил покрит с печална слава квартал в Долен Манхатън. Името, което означава „Пет точки“, идва от петте точки, които се получават при пресичането на трите улици Ориндж, Антъни и Крос. — Б.пр.]
	— Съжалявам, не знам за какво говорите — призна Хенри.
	— Това беше най-долнопробният бордей на земята по онова време! Място на крадци и главорези, бандити и жени с лоша слава. Заведения за опиум и хора, претъпкани във вонящи, гъмжащи от плъхове стаи, които спяха един върху друг. О, беше само мръсотия и упадък, какъвто цивилизованите хора не могат и да си представят. Мисията не можеше да направи много — цъкаше госпожица Лилиан и клатеше глава.
	— Методистката мисия и Дома на индустрията — добави госпожица Ади и постави чашата си с мляко на пода за котките. — Те полагаха грижи и усилия за онези, които не бяха извадили късмет. Двете с Лил бяхме доброволки там за кратко време, помагахме за спасението на падналите жени.
	„Антъни Ориндж Крос“ беше забравено кръстовище, а не убиец. Площад „Парадайз“ беше бордей. Какво общо имаше това с жената с воала? Хенри не беше съвсем сигурен, че тя е призрак. Може би беше просто особеност в техните нощни разходки, не по-важен от фойерверките или децата, които играеха с пръчката и колелото? Съобщение в бутилка, оставено дълго след като авторът си е отишъл.
	— Спомняте ли си убийство, което може би се е случило, докато сте били в мисията? — попита Хенри в последен отчаян опит. — На площад „Парадайз“, може би?
	— Млади човече, всяка нощ имаше убийства — каза госпожица Дилиан. — Трябва да сте по-точен.
	— Не знам име, за нещастие. Става дума за жена, която съм виждал в сънищата си. — Той погледна с надежда към вперилата поглед в чашата си госпожица Аделайд. — Облечена е в старомодна рокля и воал. — Хенри губеше устрема и надеждата си. — Може да е имала малка музикална кутийка, която свири една стара мелодия. „За мен се събуди, красавице спяща…“ — запя той.
	— „Чакат те капки роса и звездна светлина…“ — запя с дрезгав шепот и госпожица Ади. Главата й рязко се изправи. — Онази, която плаче. Чувала съм я и в моите сънища.
	— Стига, Ади, не бива да се вълнуваш. Помниш какво каза лекарят, нали? — нахока я госпожица Лилиан. — Господин Дюбоа, сестра ми има слабо сърце. Не бива да я разстройвате.
	— Да, госпожо — съгласи се Хенри. Не искаше да изтощава госпожица Аделайд, но му трябваше още информация. — Само се чудех дали жената в моите сънища си има име?
	— Музикалната кутийка! Това е. Да. Да, помня. Дойде при нас в мисията. Само за няколко дни. Не се ли сещаш, Лилиан?
	— Не. И не искам. Виж, Ади… — подхвана госпожица Лилиан, но сестра й не можеше да бъде спряна.
	— Опитвам се да си спомня. Тук е, но ми убягва… — Госпожица Ади направи движение, сякаш се опитва да сграбчи нещо и да го приближи. — Не говореше много английски.
	— Имахме много имигранти, те са лесни жертви — обясни госпожица Лилиан.
	— Толкова обичаше музиката. Пееше, сякаш е на сцената. Толкова сладък глас — добави госпожица Ади. — Да, музика. И, точно така, онзи ужасен мъж я прибра обратно.
	— Какъв мъж? — настоя Хенри, надяваше се, че госпожица Лилиан няма да го изхвърли заради настоятелността му.
	— Онзи ирландец, който ръководеше бордея — рязко заговори госпожица Лилиан. — Сега си спомням. Идваше за нея всяка сутрин, говореше й сладко. Подари й малка музикална кутия. Обеща й съпруг, ако се върне обратно — въздъхна госпожица Лилиан. — Това беше. Отиде с него. Видях я само веднъж след това. Беше болна от опиума и пъпки покриваха цялото й красиво лице. Сифилис — изсъска госпожица Лилиан. — От него носът й беше изгнил, затова носеше воал, за да го скрие. Все още пазеше музикалната кутийка.
	— Това е! Това е тя — развълнува се госпожица Ади. — О, в опасност сме.
	— Виж, Ади, това се случи много отдавна — зауспокоява я госпожица Лилиан. — Това време е отминало.
	— Миналото никога не е отминало. Знаеш го, Лилиан — прошепна госпожица Аделайд.
	— Ние сме в безопасност. Всичко е прибрано в кутийката — каза госпожица Лилиан овладяно, Хенри не я разбра.
	— Какво се случи с нея? — попита той.
	— Нямам представа — въздъхна госпожица Лилиан и качи едно оранжево котенце в скута си, с любов го почеса по ушите. — Но предполагам, че краят не е бил добър.
	— Тя е свързана с него — промърмори госпожица Ади. — Всички са. Знам го.
	— Виж, Ади…
	— С кого е свързана, госпожо? — попита Хенри.
	Ади погледна към Хенри с широко отворени очи.
	— Мъжът с шапката. Кралят на гарваните.
	— Ади, ти съвсем се обърка. Опасявам се, че трябва да се сбогуваме с вас, господин Дюбоа.
	Госпожица Лилиан се изправи, с което показа, че посещението е приключило. Хенри благодари на сестрите Проктър за отделеното време и чая. Госпожица Ади посегна към чашата му от китайски порцелан и се намръщи на съдържанието.
	— Не ми харесва рисунъкът на тези листенца, господин Дюбоа. Предстои някакъв ужасен ден на истината. За вас или за човек, когото обичате. Внимавайте — прошепна тя. — Внимавайте.


	Хенри тичаше за репетиция и не спираше да си мисли за странната история на сестрите Проктър. Беше точно от типа истории, които обикновено споделяше с Тета: „Няма да повярваш какво ми разказаха преди малко сестрите Прелествампирска“, и щеше да я сподели, ако не бяха скарани. Като връх на всичко закъсняваше с двайсет минути благодарение на съвсем кратката дрямка, в която се бе отпуснал, заради отлагания сън. В съня Луис му беше махнал от „Блажени“, който плаваше по Мисисипи. Хенри отчаяно се опита да стигне корабчето, но грамофончетата бяха толкова гъсти, че го възпираха. А после лианите се изкатериха по тялото му, увиха се около врата му и се събуди с усещането, че се задушава.
	При шумното отваряне на вратите на театъра, главата на Уоли се обърна на дебелия му врат.
	— Виж ти, виж ти, виж ти — възкликна той, обърнат към пътеката. — И ако това не е Хенри. Дюбоа. Четвърти. Да го приветстваме всички.
	— С-съжалявам, Уоли, на мен… на мен ми прилоша и май съм заспал.
	Уоли въздъхна.
	— Много ти прилошава напоследък.
	— Съжалявам. Сега обаче съм върхът — увери го Хенри и се настани на мястото си на пианото. Прекара ръка през студеното си чело. Подмишниците му бяха мокри от пот, както и предната част на ризата му. На сцената останалите от актьорския състав и екипа се бяха струпали около Тета и я поздравяваха за излязлата през деня във вестниците сензационна новина за нея, озаглавена „МОМИЧЕ НА ЗИГФЕЛД РУСКА ЦАРКИНЯ“.
	— Сега, след като всички вече сме тук — натъртено рече Уоли, — да се заемем отначало с номера „Царството на съня“!
	Танцьорките изприпкаха да заемат позиция на сцената, подръпвайки гащетата си и завързвайки обувките си за танци. По-раншният страх на Хенри се стопи и бе заместен от превъзбуда, когато започна да свири. Най-накрая една от неговите песни беше влязла в представлението. Постави ръце на клавишите, засвири, но възторгът му се изпари начаса, щом танцьорките запяха текста:
P>
	Не се поддавай на тъга,
	ще се сбъдне всяка мечта!
	Запей, Янки Дудъл, тралалалалааа
	в Царството на съня!
P$
	Хенри едва дишаше, сякаш го бяха ударили. Песента беше ужасна. Неговата песен. Съсипали я бяха. И го бяха направили зад гърба му. Той спря да свири.
	— Какъв е проблемът? Не знаеш къде си ли? — попита Уоли. — Пак ли ти прилоша?
	Хенри посочи към партитурата на пианото.
	— Това не са моите думи. Къде е песента, която написах?
	— Ами, уф, Хърби я пооформи малко — рече Уоли.
	— Не беше съвсем изгладена. Просто малко я постегнах и поспретнах — обади се Хърби Алън от задната редица, сякаш е самият господин Зигфелд.
	На сцената всички замръзнаха на място.
	— Каква е голямата идея? Ще изпълняваме ли номера, или няма? — попита едно от момичетата.
	Уоли размаха пръст.
	— Хенри, свири.
	— Не — рече Хенри. Това беше дума, която той толкова рядко използваше, че се изненада от усещането, че я изговаря. — Искам да свиря моята песен.
	Сред хористките се понесе шепот.
	— На всички понякога им трябва помощ. Не го приемай лично, голямо момче си — каза Хърби. Хенри не беше по насилието, но точно в този момент му се прииска да забие юмрук в самодоволната мутра на Хърбърт.
	— Как иначе да го приема, Хърбърт, след като си опропастил песента ми?
	— Виж сега, старче…
	— Не съм ти „старче“ — изръмжа Хенри.
	Притихнал, целият състав местеше поглед от Хенри към Уоли, към Хърбърт и обратно. Изведнъж от задната редица прогърмя гласът на господин Зигфелд.
	— Господин Дюбоа, вие акомпанирате репетициите. Не ви плащам за музикалните ви интерпретации. — Импресариото тръгна надолу по пътеката и застана в средата като капитан на разбунтувал се екипаж.
	— Не, господин Зигфелд, не съм. Аз съм автор на песни. Песните ми са далеч по-добри от този боклук.
	Едно от момичетата от Средния запад ахна.
	— Простете изказа ми — добави Хенри.
	Господин Зигфелд го изгледа с безжалостен поглед.
	— Ще дойде и вашето време, ако се държите добре, господин Дюбоа. Сега. Да се връщаме към репетицията на номера. Имаме да репетираме представление.
	Великият Зигфелд се обърна на пети. Танцьорките бързо застанаха на позициите си. И просто така Хенри беше пренебрегнат, без право на възражение. В главата си чу гласа на баща си: Отиваш да учиш право. Ще уважаваш семейното име. Никога повече няма да видиш това момче. Някакъв язовир преля в него.
	— Господин Зигфелд! — извика той и стана от пейката. — Непрекъснато разправяте, че ще добавите повече мои песни, но изглежда май никога няма да получа тази възможност. Шансът винаги отива при някой друг.
	— Хенри… — предупреди го Тета, само че Хенри вече не можеше да бъде предупреден.
	— Не мога повече да чакам, господине. Ако не искате песента ми, добре, тогава предполагам, че повече нямате нужда от мен. Ще си прибера нещата и си тръгвам.
	Великият Зигфелд дори не се надигна от мястото си.
	— Желая ти късмет. Но от мен няма да получиш препоръки.
	С танцовите си обувки Тета отиде — троп-троп — до предната част на сцената и заслони с ръка очите си от светлината на прожекторите.
	— Той просто е много уморен, Фло. Не искаше да каже това.
	— Не говори заради мен, Тета. Заставам зад всяка своя дума.
	— Свободен сте да си тръгнете, господин Дюбоа. Хърби, би ли свирил за нас, моля? Уоли… отначало.
	Отвратителният танцов номер започваше отначало, а Хенри слезе по пътеката и бутна вратите на театъра към шумната 42-ра улица. Огромната табела се издигаше над главата му. Големите цяла стъпка черни букви обещаваха едно СЪВСЕМ НОВО ПРЕДСТАВЛЕНИЕ!
	— Съвсем ново! — извика Хенри към един минувач, който го погледна, сякаш е луд. — Точно така, хора! Влезте. Знаем как лесно да ви отегчим. Вашите бляскави номера са изгубили блясъка си. Лори сега се питате: какво следва? Какво пропускам? Това ще ме направи ли важен?
	Машината изискваше постоянно захранване, Хенри мразеше машината, мразеше и себе си, задето търсеше възхищението, което тя обещаваше, сякаш той не си струва, освен ако някой там не го аплодира.
	— Хен! — Тета тичаше след него по оскъдния си танцов костюм и без палто. — Хен! Какво ти става? Полудя ли? Току-що изгуби работата си!
	— Съвсем ясно осъзнавам този факт, скъпо момиче — опита да се пошегува Хенри, но думите му бяха ронливи като мокър тебешир.
	— Трябва да се извиниш на Фло. Кажи му, че не си спал и че си си изгубил ума. Той пак ще те вземе.
	Гневът на Хенри беше като живо същество, змия в ръцете му. Колко пъти бе принуден да преглъща как се чувства, за да направи някого щастлив? Колко пъти бе пренебрегвал собствените си нужди за нечие чуждо добро? Е, този път вече не можеше. Този път край. Не и с нещо толкова важно като музиката му.
	— Това ли трябва да направя, Тета? Да вляза със свалена шапка, да моля за остатъци, да се преструвам на нищо, да бъда благодарен за онова, което получавам? Да си прекарвам ли времето в преглъщане на унижението всеки път, когато ужасните песни на Хърби влизат в представлението вместо моите? Трябва ли да съм учтив, когато Уоли оставя този идиот да съсипва песента ми, без дори да ме попита какво мисля?
	— Просто е въпрос на време…
	— Аз. Съм. Уморен. От преструвки. — Хенри изви гръб назад. Буквите от надписа се размазваха с всяко примигване на очите му. — Никога няма да ме допуснат, Тета! — извика той. Не беше свикнал да вика. Времето, прекарано с баща му, го беше научило да приема какво ли не. Но сега всичко се изсипа като съдържанието на претъпкан дрешник. — Не схващаш ли? Не се вписвам. Песните, които се опитвам да напиша, не са песните, които те искат да чуят. През цялото време се опитвам да разбра какво искат и да им го дам. Не искам да го правя повече, Тета. Искам да разбера какво искам аз и да напиша тези песни. Песни, за които ме е грижа. И ако ще да съм единственият, който ги пее, така да е. — Хенри избърса бързо очите си с широката част на дланта. Пъхна ръце под мишниците си и се обърна с гръб към Тета.
	— Хен, никой не вярва в теб повече от мен. Но в момента ти трябва работа. Само се опитвам да съм честна.
	Каза го съвсем направо, каквато си беше Тета. Това беше едно от качествата, които винаги беше обичал в нея. Но точно сега, то го влуди.
	— Ако това е истина, ако сме били само честни тук — изрече честни с нотка гняв, — защо не влезеш и не кажеш на Фло за Мемфис? Всъщност защо не се обадиш на вестниците и не им дадеш сензационната новина: „Фалшива руска царкиня влюбена в поет от Харлем.“
	За момент устата на Тета се отвори леко. Засегнал я беше. Наранил я беше със собственото й оръжие. Но след това опитът се спусна над изражението й като решетка над затворен магазин.
	— Не всички живеем в сънищата, Хен. Някои от нас трябва да живеят в истинския свят. Независимо колко е нечестен.
	След тези думи тя се втурна обратно в театъра и тръшна вратата зад гърба си.
	— По дяволите — измърмори Хенри.


	Влакът потегли със силно придърпване, а след това закриволичи из потъналите в мрак километри на метрото. Хенри седеше с глава, облегната на прозореца. Току-що беше напуснал „Фолис“? Напуснал беше. Всеки мускул в тялото му го болеше. Вкусът на кръв нагарчаше на устните му и той прекара език по напуканата си уста. Кога бе изпаднал в това изтощение? Трябваше му и повече сън. Внимателното люлеене на влака, мракът и изтощението накараха клепките да трепкат.
	Главата му подскочи. По брадичката му потече слюнка. Избърса я и матроната до него се усмихна.
	— Трябва да спите повече, младежо — любезно каза тя.
	— Предполагам, че сте права, госпожо.
	Влакът изведнъж спря между станциите и Хенри въздъхна, зачакаха да разчистят проблема. Бръмченето на влака пропълзя по гърба на Хенри. Звукът беше странен, не съвсем механичен. Повече… животински, като рояк някъде далеч в тунела. Някакво движение привлече погледа му към прозореца. Светлините във влака закриваха мрака навън, така че отначало Хенри видя само собственото си отражение. Притисна лице в стъклото. Имаше момиче върху релсите в другата посока. Беше клекнало, ръцете му лежаха върху свитите крака, сякаш се готви да скача. На неясната работна лампа, изглеждаше почти сива.
	Хенри се огледа, никой във влака май не забелязваше момичето на релсите. Обърна се към прозореца, прилепил свити в шепи ръце около лицето си, за да засенчи около очите. Тя го видя и устата й се отвори и затвори, изгнилите й остри зъби се събираха всеки път в жестока захапка.
	Бръмченето, което чуваше по-рано, се бе засилило до бърз боен вик.
	— В-виждате ли това? — попита Хенри другите пътници.
	— Какво да виждаме, Хенри? — попита матроната.
	— Момичето на… — Сърцето му излумка в гърдите. — От-от-къде знаете името ми?
	Матроната се превърна в жената с воала.
	„Сънувай с мен…“, изръмжа тя.
	В мрака на метрото устата на призрачното момиче се отвори и от дълбочината на гърлото й се надигна и разнесе нечовешки писък, когато скочи към влака.
	— Махни се от мен! — извика Хенри и скочи от мястото си.
	Някакъв чиновник се отдръпна с вдигнати ръце.
	— Имате кошмар. Опитвах се да ви събудя.
	Хенри бързо протегна ръце и улови ръкава на мъжа, заопипва го.
	— Това е прекалено! — мъжът дръпна ръката си. — Това вече е прекалено, младежо.
	— Не ви сънувам. Истински сте. — Хенри се разсмя с облекчение. Ризата му беше цялата прогизнала от пот.
	Останалите пътници гледаха. Майка придърпа сина си по-близо.
	— … сигурно е пиян…
	— … или болен…
	Влакът спря със свистене на Фултън Стрийт и Хенри осъзна, че е проспал спирката си. Но не можеше да остане в метрото и минутка повече. Когато вратите се отвориха, той изхвърча навън и изтича по стъпалата на улицата. Приветствайки студения полъх на вятъра, който го поздравяваше, изпълвайки с надежда цялото време, в което беше буден.
	— Важно! Важно! — викаше вестникарче. — Принцеса от Парк авеню се разболява от сънната болест! Кметът въвежда строг контрол!
	Хенри му подхвърли монета.
	— Ей, я ела да ми забиеш един юмрук в корема, става ли?
	Вестникарчето примигна.
	— Искаш да не ходиш на работа или какво, господине?
	— Само ми фрасни един, моля?
	Вестникарчето заби юмрук в корема на Хенри и Хенри се присви, кашляйки.
	— Да. Със сигурност съм буден. Благодаря, хлапе. Задължен съм ти.
	Вестникарчето поклати глава.
	— Щом казваш.


	Докато стигне до „Чайната“, Хенри вече трепереше.
	— Какво е станало с теб? — попита Лин и му наля чай.
	— Кошмари — отговори Хенри, сгрявайки ръцете си с топлата чаша. — Научих нещо за нашата тайнствена жена.
	Той разказа на Лин за откритията си от следобеда със сестрите Проктър.
	— Антъни, Ориндж и Крос са били улици — удиви се момичето. — Джордж също ме заведе до мястото, където се пресичат.
	— Много добре. Цял съм в слух. Какво означава, мадмоазел* Чан?
	[* От фр. „mademoiselle“, „госпожица“, обръщение към момиче или неомъжена жена. — Б.пр.]
	Лин затупка с лъжицата си отстрани на чашата.
	— Корабът на Уей Мей утре влиза в пристанището на Сан Франциско. Джордж, мисля, се опитваше да ми каже, че я грози същата съдба. Че се нуждае от помощта ми, за да я избегне.
	— Какво ще правим?
	— Трябва да кажа на Уей Мей. Тази вечер. Трябва да знае.
	— Не ти завиждам за тази задача. — Хенри отново облече палтото си.
	— Ще е съкрушена.
	— Не знам защо, но ми се струва, че няма да е само тя — внимателно рече Хенри и Лин усети, че още малко и ще се разплаче. Много се беше сближила с Уей Мей и не бе осъзнала с какво нетърпение я очаква като приятелка в Ню Йорк. Сега всичко беше изложено на риск.
	На вратата Хенри спря.
	— Все още не разбирам какво общо има Пневматичната транспортна компания на Бийч с всичко това. И старата железопътна гара? Не се връзва.
	Лин поклати глава.
	— Не мога да знам всичко.
	Той се усмихна.
	— Това е облекчение.
	— Хенри… — подхвана Лин. Изпитваше ужасно предчувствие за нещастие, което не можеше да определи.
	— Да, скъпа?
	Поклати глава.
	— Нищо. По същото време довечера?
	— Аб-со-лют-но — увери я Хенри, наслаждавайки се на недоволно извитите устни на Лин.


>>	Достатъчно, за да ни спаси

	В съня, който най-накрая я намери, Аделайд беше на седемнайсет, лятното слънце позлатяваше косата й. Там беше и голямата къща, кладенецът и покритата каруца, с която татко ги караше до града в неделя. Всичко беше такова, каквото си го спомняше, когато си позволяваше лукса да си спомни. Носталгията, като морфина, беше най-добра в малки дози. През съня се носеше най-прекрасната песен, изпълнявана от момиче, която някога беше чувала, нещо екзотично за ушите й. В песента имаше невероятна болка, сякаш върволица от ноти се виеше в нея като лиана, увиваше се около нейния копнеж. Сърцето на Ади беше пълно с желание. Можеше да избухне от песента.
	— Илайджа — назова желанието тя.
	И ето че като по магия той се появи, застанал на сянка в края на житната нива със старата църква, чиято камбанария се издигаше в далечината.
	— Освободи ме, Ади — прошепна Илайджа.
	Имаше причина Ади да не може да го направи по-рано, но сега не можеше да си спомни каква е тя, не и след като любимият й беше толкова близко и нуждата й от него толкова силна.
	— Ще го направиш ли заради мен, Ади? Моля те!
	— Да — прошепна Ади. Лицето й беше мокро на лунната светлина. — Всичко. Всичко.
	В съня си Аделайд Проктър стана от леглото и отиде до тоалетната масичка. Отвори чекмеджето и извади музикалната кутийка. Нави ключа на гърба и се усмихна, когато малката френска танцьорка започна да описва кръг след кръг под сладките, звънливи камбанки на мелодията, която беше популярна преди Гражданската война. Ади си спомни своя последен танц с Илайджа — той я улови за ръка и я поведе към центъра. О, колко красив беше, усмихваше се по пътеката към нея, докато очакваха другите двойки да влязат поред в рийла. Колко нетърпеливо чакаше тя за причина да подържи пак ръката му.
	Ади мина в потъналия в нощен мрак салон. Мъжът с цилиндъра седеше в кресло. Изпочупените му, изцапани с пръст нокти потропваха по дървените подлакътници на стола, едно, две, три, едно, две, три. Кимна към Аделайд.
	В главата си тя чу Илайджа: „Освободи ме, любов моя.“
	Ходещата насън Аделайд Проктър излезе от апартамента си с кутийката в ръце. Лампите по коридора присветваха, когато тя минаваше. В края на коридора имаше шахта за боклук, която водеше към пещ за изгаряне на отпадъците. Подръпна ръчката. Металната й вътрешност се отвори гладна. Аделайд махна железния капак на кутийката. Едно по едно изхвърли съдържанието — първо костта от пръст, после зъба и накрая къдрицата от коса. Потри палец по дагеротипа на Илайджа, изпълнена с нежелание да се раздели с него дори в съня си. Най-накрая изхвърли и него и се вслуша как трака при падането.
	Като си тананикаше мелодията от музикалната кутийка, Аделайд се върна в окъпания от лунна светлина апартамент, препъна се в мяукащите котки, които тревожно се завъртяха около глезените й, и си легна в леглото, където можеше да се потопи в съвършения свят, обещан й от другата страна на съня. И след това сънува войници, и светлина струеше през дърветата като електрически дъжд, а мъжът с цилиндъра се смееше, докато войниците крещяха и смъртта беше навсякъде, навсякъде.


>>	Ясновидец и ясновидка

	Ню Йорк страда от липса на търпение, чистота, ясно време и граждани със смирени възгледи. В този град има изобилие на хора, които се опитват да станат известни без значение от естеството на възможността. Церемонията с рязането на панделката е създадена точно за такива случаи. Господин Зигфелд беше наел най-прочутата нюйоркска Ясновидка и нейния възлюбен да прережат лентата на смайващо великолепния театър „Зигфелд“, прогласяващ новото представление на „Фолис“ Треска за Ясновидци. Присъстваше кметът Джими Уолкър, както и някои от най-големите звезди на „Фолис“. Както и самодоволният наглед Т.С. Уудхаус.
	— Здрасти, Сам — приближи се бавно и поздрави той. Близна върха на молива си. — Прекрасен ден за рязане на лента. Защо си вкиснат? Да не си се скарал с годеницата си?
	— Защо да съм? — попита Сам. Никакво доверие му нямаше на Т.С. Уудхаус.
	— Знам ли и аз. Неотлежалите любовни истории кипят — усмихна се Уудхаус. Усмивката му беше студена. — Я кажи, как тип като теб се свърза с госпожица като Ийви О’Нийл?
	— И се интересуваш, защото? — попита Сам. Отвърна на усмивката на Уди, но погледът му стана безжалостен.
	— Представях си я как се вози в коли с красавци от „Харвард“ или нефтени богаташи от Тексас с много пари и малко ум.
	Сам бръкна с ръце в джобовете и гневно го изгледа.
	— Предполагам, че Агнешката мръвчица все пак не си пада по тези работи.
	Уудхаус издържа на погледа му.
	— Сигурно си прав. Да кажем, че се носи доста интересен слух за теб и Агнешката мръвчица.
	— Така ли? Какъв?
	— Че цялата любов е постановка на рекламните хиени от радиото.
	На Сам му дойде предостатъчно.
	— Омитай се, Уди. Ако беше някой, който си струва да го познават, щеше да си по-нагоре във вестникарските заглавия и нямаше да се налага да разменяш тъпанарски слухове за шейхове и Савски царици за „Дейли“. Съвсем скоро радиото ще зарови вас, вестникарчетата, три метра под земята. Що не се забързаш да си намериш нова работа.
	Самодоволната усмивка на Уудхаус стана ледена.
	— Така ли? И според теб за какво да пиша тогава? Контрабандисти и събирачи на залози? Или за тайни правителствени програми като проекта „Бъфало“?
	На Сам сякаш му изкараха въздуха.
	— Какво знаеш за проекта „Бъфало“?
	— О, майтап. Какво да знае негодник като мен?
	— Откъде чу за проекта „Бъфало“? — настоя Сам.
	— За какво си говорите тук? — попита Ийви.
	Погледът на Т.С. Уудхаус запрескача от Сам към Ийви и обратно. Усмихна се.
	— Тъкмо се чудех кое заглавие утре ще е по-интересно: „Сам и Ийви: все така в огън“… или „време разделно“?
	Сам изгледа гневно Ийви.
	— Ти ли му каза за проекта „Бъфало“?
	— Аз-аз… не е каквото си мислиш, Сам.
	— Опа. Май разпалих кавга между влюбените — рече победоносно Уди. Извади молива си. — Какво ще споделите за вечерното издание?
	Сам улови Ийви за ръка и я задърпа към ъгъла на подиума.
	— Как можа? Казах ти: никакви репортери. Обеща да си остане тайна помежду ни, Ийви. Доверих ти се — Говореше тихо, но гневно.
	— Сам, можем ли да поговорим по-късно по този въпрос? — отвърна със същия тон Ийви. — Ще ти обясня всичко, но… — Кимна към огромната тълпа. — Хората ни гледат.
	— Да, естествено. Разбирам. Не би искала да разочароваш обожаващата те публика. — Към гнева на Сам се прибави и обидата. Не се доверяваше на много хора, но се беше доверил на нея. — Е, мен вече не ме е грижа, Ийви. Дойде ми до гуша. Знаеш ли какво? Може пък да взривя във въздуха цялата тази работа. Ще ти кажа истината, и без това съм уморен от веселби всяка нощ. Уморих се да се преструвам на твой годеник. Уморих се от теб. Уморих се, това е.
	Махна им някаква секретарка.
	— Госпожице О’Нийл? Господин Лойд? Търсят ви.
	— Сам… моля — посегна към Сам Ийви, но той зарови ръце в джобовете си.
	— Хайде. Да сложим край.
	Момичетата на Зигфелд изпълняваха своя вдъхновен от Ясновидците музикален номер. Тета даваше всичко от себе си, но дори нейният талант не можеше да спаси глупавата песен, Сам се надяваше да не я е писал Хенри. С крайчеца на окото си видя, че Ийви го поглежда притеснено. Изглеждаше нещастна. Може би не трябваше да е толкова строг с нея. Бесен й беше. Проектът „Бъфало“ бе неговият живот, не нейният. Тя знаеше какво означава за него това. Как е могла да се отнесе с такова пренебрежение към желанието му да остане в тайна?
	Танцьорките се махнаха. Господин Зигфелд произнесе кратка реч, после дойде редът на Сам и Ийви.
	— Направо страхотно, господин Зигфелд — изчурулика в микрофона на радиото Ийви. — Тук не е необходим Ясновидец, за да предскаже, че това представление ще е абсолютен връх!
	— Не е ли прекрасна, приятели? А какво ще кажете да аплодирате този неин късметлия Сам Лойд? — господин Зигфелд посочи към Сам, който махна вяло. Приближи се и застана до Ийви, бяха безкрайно далечни един от друг.
	— Ийви? Сам, Ийви! — завикаха репортерите.
	Т.С. Уудхаус непрестанно вдигаше пръст. Ийви отговаряше на въпросите на другите репортери, но не се обръщаше към него.
	— Госпожице О’Нийл, имам натрапчивото впечатление, че ме пренебрегвате, и съм напълно объркан защо — провикна се Уудхаус и си спечели присмех от навалицата.
	— Майчице, Уди, не бих могла да те пренебрегна, дори да се опитвах — натърти на думите си Ийви.
	— Става дума за глупавия слух, който дочух из града, че може би романсът ви е пълна измишльотина. Читателите на „Дейли Нюз“ искат да знаят: вие истински влюбени гълъбчета ли сте или сте някаква схема, забъркана от радиото, за да може да се пишат заглавия и радиото да прави пари?
	Из струпаното множество се понесе мърморене.
	— Не мога да очаквам, че ще разберете истинската любов, господин Уудхаус. Вие успявате да направите всичко евтино — предизвикателно и със същия тон му отвърна Ийви, но Сам долови паниката в гласа й. — Двамата със Сам сме луди един по друг.
	— Нима? — ухили се Уудхаус. — Предполагам, затова стоите толкова близо един до друг.
	Като по команда ръката на Ийви се насочи към ръката на Сам. Той не отговори на жеста.
	— А, да. Истинска любов — рече Уудхаус точно в стила на У.С. Фийлдс*. Но забележката свърши своето.
	[* У.С. Фийлдс (1880–1946) е американски актьор и писател. Като комик негова запазена марка е бил образът на пияния, заядлив човекомразец, който ненавижда кучетата и малките деца. — Б.пр.]
	— Кога е сватбата? — попита предизвикателно мъж от множеството.
	— Да, кога е сватбата? — поде въпроса репортер. — Изобщо не я споменавате. Или може би няма да има сватба?
	— Сам, чакаш ли големия ден? — обади се друг репортер.
	За пръв път Сам погледна към Ийви. Очите й бяха широко отворени и стискаше здраво кърпичката в юмрука си. Тази игра за нея означаваше всичко, знаеше го. Тя прехапа устни и той разбра, че го умолява нечуто: Моля те, не разваляй всичко с истината. Влязъл беше в играта с този фалшив годеж с отворени очи. Но някъде по пътя чувствата му се бяха променили. Искаше повече. Свалил бе гарда. А тя беше отишла и го беше продала. В същия този миг можеше да й отвърне със същото. Да каже на всички истината за измисления им романс. Щеше да си го получи.
	— Сам? — подкани го репортерът. — Попитах дали се вълнуваш за сватбата?
	— Кой не би се вълнувал? — Сам отмести поглед.
	Бяха изиграли ролите си, помахаха на насъбралото се множество от хора, които крещяха имената им и се притискаха към полицейските прегради с надеждата да видят двойката по-отблизо, протягаха ръце, нуждаеха се от това отразено щастие.
	— Госпожице О’Нийл, надявам се, че няма да видите нищо лошо при гадаенето на тези предмети — пошегува се кметът Уолкър и й подаде ножиците за прерязването на лентата за новия театър на Зигфелд.
	— И това е началото! — рече Ийви. Преряза лентата и тя падна. Зрителите нададоха възторжени възгласи.
	Долу, сред тълпите хора, обладан мъж с празен поглед в разпокъсана войнишка униформа буташе количката си към подиума и си мърмореше. Хората отстъпваха, когато се блъскаше в тях.
	— Внимавай, приятел — изръмжа някакъв мъж, но съсипаният войник не го чу.
	— Настъпи часът — непрекъснато повтаряше той.
	На сцената Ийви мина вдясно и прие букет цветя от почитател.
	— Часът… часът настъпи — трескаво шепнеше войникът, бръкна в джоба си за револвера. Всички бяха приковали очи в Ийви, която вдигна ръка да помаха, изпращаше целувки на тълпата.
	Войникът насочи оръжието. То трепереше в ръката му.
	— Часът настъпи — простена той.
	Усмивката на Ийви все още беше слънчева, когато се обърна към войника. Очите й видяха оръжието в ръцете му, но не успя да осъзнае смисъла му, все едно той държеше риба или албатрос. Сам беше по-бърз. Времето забави ход и едновременно с това ходът му стана по-отчетлив. Кръвта нахлу в ушите му и прегради ужасените възгласи от стъписаната тълпа. Тези хора отстъпиха от ума на Сам. Останаха единствено Ийви, мъжът и оръжието. Сам беше далеч и не можеше да се справи с мъжа, преди да стреля. Изблъска Ийви настрана и насочи ръка срещу мъжа с оръжието.
	— Не ме виждаш — ревна той. Вложи всичката си воля в това движение. Сякаш го бе поразил гръм, чувстваше. Тялото му трепереше от усилието. Коленете му поддаваха, но удържа.
	— Не. Ме. Виждаш.
	Безумните очи на войника се изпразниха от всяка мисъл, като при сомнамбулите. Сам се хвърли напред и измъкна револвера от мръсните му ръце. Неколцина от хората, които бяха наблизо, също се отпуснаха, с глави, наклонени към небето, изгубени в мечтания.
	Но остатъкът от многолюдната тълпа видя всичко.
	Полицията се втурна към сцената и заобиколи все още замаяния войник. Сред насъбралите се зрители и репортери объркването се смени с почуда — наистина ли бяха видели онова, което видяха? Шепненията се превърнаха във викове. Хората от всички страни се втурнаха едновременно напред.
	— Какво става? Какво има?
	— Сам Лойд го има! Той спаси живота на Ийви О’Нийл!
	Историята се понесе от човек на човек, разказвана задъхано от възторг, и запривлича все повече хора. Те преляха през пейките на тротоарите, спряха движението. Таксиметровите шофьори надуваха клаксоните си и поклащаха юмруци през отворените прозорци, докато полицаи се опитваха да удържат множащата се тълпа, преди положението да излезе напълно извън контрол.
	— Дали току-що видях онова, което видях? — попита репортер.
	— Омагьоса оня тип, сякаш го хипнотизира! — отговори друг.
	— И той има божествена дарба! — провикна се отзад някаква жена.
	— И той е с божествена дарба! Ясновидец! Ясновидец!
	Всички вече крещяха въпроси, притискаха се по-близо, поздравяваха, ръкопляскаха, викаха името на Сам. Изпука светкавица на фотоапарат, после втора. Ийви закри с ръка очите си, за да ги предпази от светлината. Ехидната усмивка на Т.С. Уудхаус беше отстъпила пред смайването.
	— Ийви, знаеше ли? Знаеше ли, че твоят годеник също има дарба? — попита светски репортер.
	Ийви се взираше разплакана в Сам.
	— Аз…
	— Тя е в шок… дайте й възможност да си поеме дъх! — извика някой.
	— Не е знаела — заяви високо и убедено Т.С. Уудхаус. Размаха ръка във въздуха, сякаш изписваше утрешното водещо заглавие. — Ясновидката не е прозряла какво очаква влюбения!
	— Тяхното е любовна история между Ясновидец и Ясновидка — извика друг репортер.
	Отново просветване. Режещи точки бяло.
	— Хайде, Сам, прегърни я!
	Ийви не беше виждала Сам такъв. Замаян. Изплашен. Малко изгубен. Ризата му беше прогизнала, изглеждаше болен и вероятно на косъм от припадъка. Тя все още се съвземаше от вълнението, но разбра: Сам го беше направил заради нея. Рискувал бе живота си, за да спаси нейния. Ийви пъхна ръка под неговата, подкрепи го. Никой не видя как внимателно освободи напрежението от юмрука му. Никой не видя как пръстите й се вкопчват в неговите, държат го близо. Тълпата стигна чак до 6-то авеню, предизвика задръстване. Полицаите се бяха отказали и пренасочваха движението към странични улици. Кметът бе вдигнал ръце, успокояваше хората, молеше ги да запазят самообладание.
	Сам трепереше до Ийви.
	— Държа те — каза тя. Протегна се и уви ръката му около кръста си, подпря го на себе си, сякаш е шамандура. Това хареса на хората, които надаваха радостни възгласи, ръкопляскаха и подсвиркваха. Ийви чувстваше пулса на Сам.
	— Щеше да те простреля — прошепна той замаян. — Трябваше да го спра.
	Някакъв репортер се насочи към лицето на Сам.
	— Ей, голям юнако! Погледни насам!
	Ийви го изблъска безцеремонно.
	— Остави го намира! — изръмжа тя.
	— Хайде, Ийви. Твоето момче е голямата новина.
	— В момента не е някоя от вашите новини! — Ийви се опита да защити Сам, но твърде много хора напираха и тя изпусна пръстите му.
	— Сам! — извика и протегна ръка към него, но тържествуващата тълпа го наобиколи. Силни мъже вдигнаха Сам във въздуха, за да го покажат, тръгнаха по 6-то авеню като на процесия със светец в празничен ден.
	Сакатият войник се беше съвзел. Един полицай го влачеше настрана от потоците хора, които го обиждаха, съскаха към него и плюеха отгоре му.
	— Не биваше изобщо да го правят — викаше непрекъснато войникът.
	— Ийви! Ийви! Ей, махайте се… това там е моята приятелка!
	Ийви се обърна и видя Тета, тичаше като луда към нея.
	— О, Злийви, добре ли си, хлапе?
	И при тези думи Ийви избухна в сълзи, а Тета я прегърна.


	Цял следобед Ийви търси Сам. Дори отиде до музея, където за нейна изненада Мейбъл отбори вратата.
	— Здравей, Бухтичке. Сам тук ли е?
	— Не. Искаш ли да го почакаш?
	Над главата на Мейбъл Ийви забеляза как Джерико се спотайва в коридора. Той я видя и се върна в библиотеката, без дори да я поздрави.
	— Не. Благодаря. Ако видиш Сам, ще му кажеш ли, че го търся, и да ми се обади, ако трябва дори в радиото?
	— Разбира се. Кажи всичко наред ли е?
	— Надявам се — отговори Ийви.
	Последният опит на Ийви беше призивът, който отправи по време на предаването си.
	— Тук е Гадателката на влюбените с послание до Сергей — съжалявам. Моля те, прибери се у дома. И под „дом“ имам предвид хотел „Никърбокър“.
	В радиото всички бяха изпаднали в такъв възторг от новината, че Сам също има дарба, та настояха да организират тържество същата вечер в хотел „Никърбокър“. Целия следобед телефонистките и секретарките направо нажежиха телефонните линии, канейки всеки богаташ от града, както и всеки репортер с колонка, по-дълга от два сантиметра и половина. Балната зала на хотела беше претъпкана до единайсет и трийсет, но Сам не можеше да бъде открит никъде и Ийви стоеше с примряло сърце.
	Докато слушаше някакъв едър мъж в смокинг да дрънка за стоковата борса: „Най-сигурното място в света да се вложат пари. Вложете всичко още днес. До последния цент!“ — пиколото донесе писмо върху сребърен поднос.
	— Съобщение от госпожица Анна Полотник?
	Ийви разкъса плика. На бележката пишеше просто: „На покрива. Веднага.“
	— Бихте ли ме извинили? — мило попита тя. Проправи си път грациозно през помещението, после вдигна роклята си и профуча по стъпалата.
	— Ето те — каза, задъхана, щом стигна покрива. — Къде ли не търсих.
	— Поздравления. Откри ме. — Сам се приведе, постави ръцете си на широкия каменен перваз. — Как е веселбата?
	— Ами знаеш. Много горещ въздух и сребристи сосиери. Не ти ли е студено?
	— Студено ми е.
	— Искаш ли да влезеш?
	— Не.
	— Добре ли си?
	— Разбира се.
	— Лъжеш ли?
	Сам сви рамене и впери поглед към града, състоящ се от различни по височина сгради. Ясно беше, че няма да слезе, затова Ийви подпря вратата с чантичката си и се приближи до него. От радио „Дабъл Ю Джи Ай“ бяха поставили огромни прожектори. Бялата им светлина обхождаше наоколо и отскачаше от всичко, което блестеше.
	— Онзи път, когато ходихме в Томс, за да видим Джейкъб Кол — предпазливо попита тя. — Полицаят погледна право към нас. Ти вдигна ръка и той сякаш не ни видя. Като че бяхме прикрити по някакъв начин.
	Сам не отговори.
	— Колко време?
	Сам сви рамене.
	— Никога не знам. Зависи, доколко податлив на внушение е човек. Имало е хора, които са оставали така по двайсет секунди и други, които бързо са идвали на себе си — хващали са ме с ръка в буркана с курабийки, така да се каже. Обикновено трае от десет до дванайсет секунди. Достатъчно бързо, за да грабнеш ценностите, стига да си бърз. А аз съм.
	— Имах предвид от колко време владееш това не ме виждаш-умение?
	— От дете, може би от единайсет-дванайсетгодишен? Преместихме се в трудна за живеене част на Чикаго. По-големите момчета обичаха да ме тормозят, да ме бият, защото съм евреин, защото съм слаб и дребен. Нямаше как да ги надвия. Но веднъж разбрах, че мога — той вдигна ръка, — беше все едно да се криеш пред очите на човек. Така изпитвах усещането, че не съм дребно, болнаво хлапе, което зависи от благоволението им. За пръв път се почувствах силен.
	— Защо не ми се довери по-рано, още когато разбра за мен? — попита Ийви.
	Сам въздъхна тежко.
	— Трябваше ми да е тайна, докато не открия майка си.
	— Но вече не е тайна.
	— Не. Мисля, че не е.
	— Защо го направи днес?
	— Ти честно ли ме питаш? — Сам погледна към Ийви и изведнъж тя разбра. Не ме виждай беше повече от дарба за Сам, това беше цял един светоглед. Така се бе справял, беше стоял на скрито, позволявал бе на хората да виждат само онова, което искат да видят. Целият му живот се свеждаше до умението да изправи ръка пред някого. И го бе рискувал. Заради нея.
	— Благодаря… ти, че ми спаси живота — тихо рече Ийви. Лицето й беше пламнало, главата й бучеше. Твърде много се страхуваше да погледне в лицето Сам, затова стоеше до него и един до друг се взираха в примигващия град.
	— Съжалявам за онова, което казах на Уди. Уверявам те, направих го с намерението да ти помогна, Сам.
	Въздишката на Сам беше дълга.
	— Знам. Кой знае? Може пък тоя плъх да изрови нещо полезно в крайна сметка. Предполагам, че онзи войник е бил луд. Травма от войната.
	— Предполагам — съгласи се с предположението му Ийви. — Странното е, че аз го познавам. Или поне вече съм го срещала.
	Сам се обърна рязко към Ийви.
	— Моля? Кога?
	— През първата ми седмица в Ню Йорк. И след това пак, след предаването ми онази вечер. Опитах се да сложа пари в чашата му, а той ме улови за ръката…
	— Кукличке, трябваше да ми кажеш.
	— Не беше нищо…
	— Това не е нищо. Особено сега.
	Ийви се обърна и опря лакти на каменния перваз на покрива, вдигна очи към нощното небе. Невидими източници бълваха дим и пара покрай тях на големи талази. Неясни следи от звезди се криеха в постоянната неонова мъгла на Ню Йорк.
	— Какво се случи, след като те улови за китката? — попита Сам.
	— Каза: „Чувам ги да крещят. Следвай окото.“
	— Следвай окото — замислено повтори Сам. — Според теб дали е имал предвид символа с окото, който видяхме на документа на майка ми?
	— Откъде пък той ще знае нещо за символа?
	— Не знам. Но изглежда твърде голямо съвпадение да каже това, а после да се върне при теб с оръжие.
	Някъде в хотела се отвори врата и шумовете от тържеството се промъкнаха нагоре: нечий женски смях, подобен на магарешки рев; високото, бързо темпо на оркестъра. Вратата се затвори отново и остана само постоянният грохот на града, който никога не спи.
	— Ти и Джерико… — подхвана Сам, после поклати глава. — Не. Забрави.
	Щеше да попита дали все още изпитва чувства към Джерико, разбра Ийви, и се радваше, че се спря. Все така не беше безразлична към Джерико. Но не беше безразлична и към Сам. Объркана беше, наистина — ако трябваше да е съвършено честна — мисълта, че две хубави момчета проявяват интерес към нея, беше повече от приятна. Но не бе сигурна, че иска отговорността да обича някого точно в този момент. Истината беше, че се страхуваше, да не би когато обикне някое момче, да изгуби себе си. Виждала го беше да се случва с много момичета. От момичета, които пиеха джин, караха бързи коли и дръзко и страстно танцуваха в заведенията, те се превръщаха в едни апатични създания, които не можеха и да мръднат, без да попитат възлюбените си дали няма проблем. Ийви нямаше намерение да крее зад някой мъж. Не искаше да се напъхва във всекидневието и като се събуди, да открие, че се е превърнала в съпруга в Охайо с огорчена физиономия и попарен дух. Освен това хората, които човек обича, могат за секунди да му бъдат отнети, а след това в него оставаше празнина, която с нищо не можеше да се запълни. Затова тя живееше в настоящия момент, сякаш животът й е дълго празненство, което никога няма да свърши, стига да поддържаш веселбата жива.
	Но точно в този момент тя усещаше силна връзка със Сам, сякаш бяха единствените двама души в света. Искаше да прегърне и него, и красивия миг и никога да не ги пусне.
	— Сам.
	Той се обърна към нея. Устата му — защо досега не беше видяла колко съвършена е устата му? Инстинктивно го целуна по тези съвършени устни и отстъпи назад, зачака. Изражението му беше непроницаемо и стомахът на Ийви се сви.
	Той поклати глава.
	— Ийви. Недей.
	Страните й пламнаха. От месеци си играеше с нея. А сега, когато тя беше разкрила себе си, на него му беше все едно.
	— Защо не? Защото момичетата не бива да целуват първи ли? — Тя нямаше намерение да прозвучи ядосано, но беше засегната и засрамена. — Трябва ли да стоя, вдигнала поглед към теб с пърхащи мигли, с фалшива невинност, и да чакам да се почувстваш развълнуван? Отдавна изгорих книгата с тези правила, Сам.
	— Не ми пука за това — рече Сам. — Само… не ме целувай, ако не искаш.
	Всички стари страхове на Ийви забълбукаха. Искаше да целува Сам, но се страхуваше от онова, което целувките означаваха. Кое беше правилно? Защо беше толкова трудно да разбере?
	— Исках да те целуна — рече тя.
	Сам подритна чакъла върху пода на покрива.
	— Винаги така отговаряш, нали? Не мисли за утре.
	Застрашително се надигна подводно течение от меланхолия. След минута тя щеше да отнесе всяка надежда за миг щастие.
	— Сегашният момент е единственото, на което можеш да разчиташ, Сам. Само това имаме — тихо каза тя и усети, че това е най-искреното нещо, което беше казвала от дълго време.
	За секунда светлината от кръжащите прожектори падна върху изплашените им лица. После ярките, неуморни снопове се преместиха. Насочиха се към небето и изчезнаха, останали без отговор молитви.
	Ийви посегна към Сам. Прекъсна я пристигането на светския репортер от „Ню Йорк Хералд“.
	— Ето ви! Търсим навсякъде двете влюбени пиленца. Леле, тук замръзваш! Слезте в залата. Всички чакат.
	Ийви все още не беше сигурна дали Сам иска да продължи играта, която бяха започнали.
	— Май е най-добре да идем и да се правим на страхотни — Сам й предложи ръката си, тя я улови с благодарност.
	— Май така е най-добре — рече.
	Двамата тръгнаха послушно към салона за овациите. Сам беше нервен като жребче. Ийви постисна ръката му и той отвърна със същия жест.
	— Още една глупава игра — прошепна тя и усмивката, която се появи на лицето му, беше само за нея, разбра го. Хората се трупаха наоколо, потупваха Сам по гърба, наричаха го герой. После белокосият водещ на събитието накара всички да замлъкнат.
	— Знам, че вече празнувахме Нова година. Но нека да започнем Новата година на… Ясновидците! — ревна мъжът, а присъстващите вдигнаха чаши и поздравиха. — Готови? Започваме: десет…, девет…, осем…
	Броенето се превърна в мощен хор от всичко, което беше добро, всичко, на което се надяваха. Сам и Ийви се виждаха само един друг.
	— Четири… три… две… едно!
	Конфети и спирали заваляха от тавана. Рогове и свирки изпищяха своите малки поздравления. Въздухът се насити с празничен дух. Малкият оркестър подхвана „За старата любов — докрай“*, всички заприпяваха пиянски познатата мелодия, изглеждаха безцеремонни и самодоволни, сякаш случващото се е много умно, понеже празнуваха една току-що измислена Нова година; сякаш вярваха, че могат да пренапишат самото време така, както на тях им харесва, и по същия начин оглеждаха всяка истина, която имаше нахалството да им е неудобна.
	[* Песен по стихове на шотландския поет Робърт Бърнс (1759–1796), която е изключително популярна не само в англоезичните страни, където традиционно се пее в края на отиващата си година. На български се изпълнява в превод на Вл. Свинтила. — Б.пр.]
	„Ти чаша нежност ми подай за миналите дни…“
	— Щастлива Ясновидска Нова година, май трябва да кажа — рече Ийви, леко останала без дъх.
	— Да върви по дяволите — отвърна Сам, обгърна Ийви с ръце и жадно я зацелува.


>>	Пробуждане

	Лин и Уей Мей седяха сред нежните цветя на поляната. Слънцето грееше ярко и топло. Хълмовете блестяха с постоянен златист цвят. От много нощи насам Лин за пръв път не можеше да се зарадва истински. Уей Мей бърбореше щастливо за предстоящото си пристигане в Ню Йорк и за сватбата си, а унинието на Лин нарастваше. Трябваше да сподели с Уей Мей подозренията си за „О’Баниън и Лий“, но не можеше да се насили да го каже. Не искаше да е истина — заради Уей Мей и, съвсем себично, заради себе си.
	Чакаше да й дойде смелост и не отместваше поглед от селото под тях, припичащо се на прекрасното слънце, което блестеше по покритите с червени плочи покриви.
	— Красиво е. Това ли е селото, в което си живеела там, у дома?
	— Не. Това е едно място, което веднъж видях и запомних. Място, което обичам. — Уей Мей примигна към листака на дърветата. — Имат най-прекрасната опера. Истинско вълшебство! Бях много болна и тъгувах по дома, но седях на балкона и гледах операта и за известно време, вече не бях тъжна. Бягам в него мислено, когато ми се налага. — Тя наля чай за двете и погледна към Лин. — Може би и на теб ти трябва място за бягство. Какво те тормози, войниче?
	— Аз… — Устата на Лин пресъхна. Вгледа се в откритото лице на Уей Мей и нищо не остана от присъщата й откровеност. Щеше да я съкруши.
	— Става дума за сънната болест, нали? — попита Уей Мей и Лин не я поправи. Уей Мей с жест изрази отношението си. — Твърде много се притесняваш, сестрице. Остави тревогите си засега.
	— Не мога.
	— Можеш, разбира се! Проблемите нямат място в нашия съвършен свят. Ако тук нещо не ни харесва, просто ще го променим.
	Тъгата на Лин започна да се превръща в недоволство.
	— Не разбираш. Умряха хора. Мои съседи. Става дума за моя квартал. Болестта тормози всички ни.
	Мъничка стоножка пропълзя по крака на Уей Мей.
	— Мразят китайците. Винаги са ни мразили. Обиждат ни. Хората са преизпълнени с омраза, накрая настъпва нощта, в която идват за теб — призна тя с огорчение и премаза с палец насекомото, после избърса ръка в тревата.
	— Какво имаш предвид?
	Уей Мей вдигна очи. За миг изражението й беше буреносно, но след това тя примигна и усмивката се върна.
	— О, скъпа ми Лин. Не обичам да слушам такива неща, не искам да знам, че те притесняват.
	— Понякога трябва да чуем и неприятните неща.
	— Не. Тук не. Тук никога — усмихна се Уей Мей и вдигна лице към слънцето.
	— Да. Дори тук. Особено тук, далеч от шума. — Лин пое дълбоко дъх. Достатъчно дълго беше потискала истината. — Уей Мей, проучих твоите брачни агенти, „О’Баниън и Лий“. Разпитах чичо си, бях и в библиотеката. Такава фирма няма. Не съществува.
	Уей Мей се намръщи.
	— Какво говориш?
	— Според мен някакви лоши хора те водят тук, но не за да се омъжиш, ами… — езикът на Лин не можеше да произнесе думите. — Да работиш.
	— Не бъди глупава! Чичо ми е уредил всичко. Господин О’Баниън ще ме посрещне в имиграционната служба — решително рече Уей Мей. — Ще имам съпруг и нов живот в Ню Йорк.
	— Съмнявам се. Уей Мей, искат да те измамят. Ще бъдеш слугиня. — Лин преглътна. — Или по-лошо.
	— Защо ми говориш такива ужасни неща?
	— Защото не искам да пострадаш? Те ще те превърнат в… — Лин започна да се бори с думата. — … проститутка, Уей Мей. Никога няма да се омъжиш. Ти… ти не бива да слизаш от онзи кораб.
	Две сълзи се стекоха безмълвно по лицето на Уей Мей. Устните й затрепериха.
	— Не може да е истина. Пътуването ми е платено. Чичо ми го уреди.
	— Съжалявам.
	— Не искам да слушам повече!
	— Опитвам се да те предпазя!
	— Не искам да чувам! — Уей Мей стана. Тръгна заднешком, клатеше глава. — Не. Грешиш. Ще бъда съпруга на търговец в Америка. Д’ър човек! Уважаван мъж!
	— Уей Мей…
	Уей Мей се завъртя, стиснала здраво уста, очите й гледаха непреклонно.
	— Нямаш право да постъпваш така. Да шпионираш като служител на имиграционните, да разпитваш за всичко! Мислех, че сме приятелки.
	— Приятелки сме. — Лин посегна към ръката на Уей Мей, но тя я дръпна рязко.
	— Няма да ми отнемеш мечтата! — изръмжа ниско и гърлено, лицето й изразяваше гняв. И нейното преобразяване беше толкова смайващо, колкото всяко друго, преживяно в съня. В чашата чаят завря, плисна върху ръката на Лин. Тя изохка и изпусна чашата, течността се разля върху нея. Яркочервено петно се появи върху пръста на Лин.
	Беше се наранила в съня.
	Уей Мей го бе направила.
	Лин стисна ръката си, скочи и тръгна към гората.
	— Къде отиваш? — изплаши се Уей Мей.
	Лин не отговори.
	— Все още не е време да се събуждаш! Да поиграем на опера. Или, или можем да проведем някой от твоите научни експерименти, ако искаш!
	Лин не се обърна.
	— Всичко ще бъде наред, сестрице! Знам, че ще бъде — ситнеше след нея Уей Мей. — Моля те, не се притеснявай. Тук… можем да направим нещо прекрасно.
	Лин не искаше да прави нищо. Сънят вече не беше хубав. Не спря.
	— Върни се, моля те! — извика Уей Мей. — Ти ми обеща! Обеща ми!
	Лин изтича надолу по хълма и тръгна през гората. Завика името на Хенри.


	Хенри и Луис лежаха един до друг на кея, потопили крака в хладната река, наслаждаваха се на последната нощ до вира. Утре влакът на Луис трябваше да пристигне в Ню Йорк и нощните посещения ставаха излишни. Хенри нямаше търпение утрешният ден да настъпи.
	— Хенри, трябва да ти кажа нещо — изведнъж стана сериозен Луис. Стомахът на Хенри се сви, сякаш предусети първите дъждовни капки по време на отдавна планиран излет.
	— Струва ми се, че следва ужасно сериозен разговор, който не бива да се води без риза — пошегува се Хенри.
	Луис седна.
	— Трябваше да ти го кажа по-рано. Отнася се до теб.
	— Няма да дойдеш в Ню Йорк, това ли се опитваш да ми кажеш? — надигна се на лакти Хенри и се загледа към слънчевите петна, изпъстрящи повърхността на реката. — Взе си билета, нали?
	— Не е това — рече Луис и Хенри изпита облекчение.
	Луис пое дълбоко дъх. Завъртя едно окапало листо между пръстите си, а то затанцува като балерина.
	— Точно преди да напуснеш града, баща ти се опита да ме прогони. Изпрати един човек с дебел плик пари в „При Селест“. Човекът ми каза, че парите са за мен, ако се съглася да напусна града със следващия кораб нагоре по реката и повече никога да не те видя.
	— Кучи син — измърмори Хенри. Баща му бе съсипал всичко. Не искаше да го свързват с подобен човек. Как можеш да се научиш да бъдеш мъж, ако този, който те възпитава, е насилник и не заслужава уважението ти? — Колко?
	— Хиляда долара.
	Силен гняв се уви пъргаво около сърцето на Хенри.
	— Предполагам, че човек може добре да си поживее с тях, стига да има такова намерение.
	— Така мисля и аз.
	Хенри изскуба шепа трева.
	— Ти прие ли? — погледна косо Луис и видя обидата по лицето му.
	— За такъв ли ме мислиш?
	— Прости ми, Луис. Не исках да те засегна. Всъщност не повярвах, че си го направил. — Хенри се прокле. Прииска му се да си вземе обратно думите.
	Луис въздъхна дълбоко и запримигва към небето.
	— Моля те, Луис. Съжалявам.
	Луис поклати глава.
	— Знаеш, че не мога да те си сърдя, шер. — Целуна Хенри по бузата, но целувката му беше половинчата. Хенри разбра, че обидата не е преминала.
	Лаят на Джаспър огласи пътеката.
	— Сега в каква беля се е забъркало това куче? — Луис скочи.
	Хенри тръгна след него, а всъщност му се искаше да придърпа Луис на кея и да го нацелува. Чувстваше се гадно, задето се бяха скарали, и му се искаше да си вземе думите назад.
	Джаспър копаеше настървено сред грамофончетата, лаеше и ръмжеше, сякаш е спипал някакво животно.
	— Джаспър! — извика Луис. — Махай се оттам веднага!
	— Той е куче. Вероятно е намерил някъде кост. В крайна сметка това е и негов сън.
	— Не бива да копае тук. Джаспър! — подсвирна Луис, кучето не помръдна.
	Той пристъпи към грамофончетата и се препъна. Улови с ръка главата си и изохка.
	— Луис! — Хенри го подкрепи.
	Луис отстъпи.
	— Доб… добре съм, Хенри. Джаспър!
	Хенри мина през завивката от морави цветя и прогони Джаспър. Кучето заподскача към Луис. На мястото, където беше копало, имаше само пръст и нищо друго.
	— Хенри! — провикна се Лин от пътеката.
	— Лин, какво има? — попита той, щом тя го настигна. — Уей Мей с теб ли е? Какво е станало с ръката ти?
	Гласът на Лин потрепери.
	— Искам да се върна, Хенри. Искам да се събудя.
	— Искаш да те събудя като последния път, така ли?
	— Не. Нека сме заедно. Трябва да си тръгнем заедно.
	Хенри погледна към Луис със съжаление.
	— Върви, шер. Съвсем скоро ще се видим — успокои го Луис. — Не можеш да откажеш на една дама.
	— Остава само един ден. — Хенри се надяваше да не е съсипал всичко.
	— Трябва да събудиш и Луис. — По изражението на Лин Хенри разбра, че не бива да спори.
	— Луис — рече той — време е да се връщаш в колибата си. След няколко минути ще се събудиш, после можеш да наблюдаваш изгрева и да изпиеш едно кафе от цикория, преди да се качиш на влака за Ню Йорк.
	Луис се разсмя.
	— Става, Хенри. Става.
	Тръгна нагоре по стъпалата към колибата, Джаспър размахваше след него опашка. От вътрешността на колибата се чу как цигулката подхваща „Ривиер Руж“ точно там, където я беше прекъснал, и после всичко утихна.
	— Какво те изплаши толкова? — Хенри попита Лин.
	— Не сега. По-късно ще ти обясня. Но не искам повече да стоя тук — прошепна тя.
	— Ние не навихме будилниците си, скъпа. Затворени сме тук, докато сами не се събудим.
	— Тогава да проверим дали не можем да намерим някой сън другаде — предложи Лин. — Дори да се върнем по улиците, откъдето дойдохме. Дали ако влезем през магазина на Девлин, няма да успеем да обърнем съня.
	— Струва ми се разумно. Просто се връщаме по стъпките си. Как се стига от тук до железопътната гара? — попита Хенри и се заоглежда.
	Съгледа тъмната паст на тунела през една пролука между дърветата.
	Лин проследи погледа му.
	— Не бива да влизаме в него.
	— Май или трябва да минем през тунела, или да чакаме да се събудим.
	— Един от нас може да се събуди пръв и да измъкне другия — предположи Лин, треперейки. Един въпрос, спотайвал се дълбоко в нея, успя едва сега да излезе наяве. — Какво става, ако умреш в съня?
	Хенри сви рамене.
	— Събуждаш се.
	— Дори тук ли? Дори тук, където всичко е истинско? — попита тя, усещайки как изгорялото място върху ръката й пари.
	В кадифения мрак на тунела пулсираше светлина.
	— Ето пак — каза Хенри.
	Ръбовете на дърветата се бяха разнищили, като от някакъв изблик на енергия.
	— Какво става? — зачуди се Хенри.
	— Не знам — прошепна Лин, от страх не можеше да диша. Спомни си отново думите на Уей Мей: Страхувам се от това злокобно място. Ако не я притесняваш, и тя няма да ни притеснява.
	Светлините отслабваха, сякаш самият сън заспиваше за през нощта. Ужасното ръмжене отново се появи. Лин потрепери.
	— Искам да разбера какво има вътре. Трябва да разбера — рече тя, пренебрегвайки предчувствието си.
	— Просто ще се върнем по стъпките си — съгласи се и Хенри. Предложи й ръката си, Лин я улови, двамата прекрачиха прага и се насочиха към мрака.
	— Защо е толкова студено? — прошепна Лин, треперейки. Дъхът й излизаше на тънко облаче.
	— Не знам. — Зъбите на Хенри леко потракваха. Имаше нещо гробовно в тунела, сякаш двамата с Лин влизаха незаконно в частна гробница. Изпита облекчение, когато видя пред тях светлината от гарата.
	— Близо сме — посочи той към далечния кръг от златиста светлина. — Виждаш ли? „Втората звезда вдясно и направо до сутринта.“
	— Що за безсмислици говориш? — изцъка Лин.
	— Питър Пан — поясни Хенри.
	— Не спирай — подкани го Лин.
	Тя се препъна в мрака. Приклекна, за да провери в какво се е препънала и старите тухли по страните на тунела заблещукаха, после блещукането спря и се превърна в зеленикаво сияние, като при загряваща живачна лампа.
	— Лин! — прошепна тревожно Хенри и тя се отказа да търси какво я е спънало и се крие в земята. Продължи с него. Приближиха се към стената и светещите тухли. Нещо се случваше в камъните, сякаш наблюдаваха сняг върху киноекран.
	— Има ли кинопрожектор? — попита Хенри и се огледа, но беше ясно, че идваше от самата стена. В блестящите тухли се разказваха всякакви истории: момиченце, което даваше чаено тържество с родителите си. Войник, който се смееше около маса със своите приятели, мъж, който махаше към обожаващата го тълпа.
	— Какво е това? — попита Лин.
	Хенри вървеше от една тухла към друга, после към трета, изучаваше образите.
	— Мисля…, мисля, че това са сънищата на други хора — прошепна той.
	После отстъпи, за да огледа цялата стена. Тя се извисяваше и извисяваше, цялата в светещи екрани от сънища, докъдето му стигаше погледът. Образите му напомняха на електрическата схема на голяма машина, сякаш късчетата съдби захранваха целия свят на сънищата — гарата; влака; вира; гората и селото, където всяка вечер се забавляваха до насита с Лин. Но тук-там по някоя тухла угасваше, сякаш и при нея енергията се е изчерпила. Все едно тези сънища бяха умрели и трябваше да ги заместят други — ново захранване за машината.
	Нещо привлече вниманието на Лин и за да вижда по-добре, тя се приближи към една тухла. Отворила широко очи, се обърна към Хенри.
	— Виждаш ли?
	— Какво да виждам?
	— Нея — прошепна тя с облаче студен дъх.
	Хенри се изправи до стената на тунела. В ъгъла на един от трепкащите образи стоеше жена с воал и наблюдаваше съня. Тя преминаваше от тухла в тухла, от сън в сън, като нощен пазач, който охранява фабриката. Повърхността на една от тухлите затрепери, сякаш във филма се бе появило препятствие. И в тези късчета мрак Лин и Хенри видяха кошмарния близнак на хубавия сън на мъжа. В него мъжът бягаше от шайка нечовешки създания през тунелите на метрото.
	— Гладни духове. — Лин погледна Хенри с изплашени очи. Изведнъж всички тухли светнаха, започнаха да показват един и същи образ: ужасената жена с воала тичаше през тунела с кървав нож в ръцете, накрая пропълзя в потъналия в тишина вагон. И се възцари мрак.
	Пронизителен, животински крясък отекна из тунела.
	— Какво беше… — Лин не успя да довърши. Зад тях, там, откъдето бяха влезли, се появи фигура, тъмен силует в рокля, който вървеше към тях.
	— Хенри… — прошепна Лин.
	Той кимна.
	— Тръгвай. Ние просто се връщаме по стъпките си.
	Ръка за ръка, двамата тръгнаха към светлината и обещанието да открият гарата в края на тунела. Но колкото и бързо да вървяха, не стигаха до гарата.
	— Тя непрекъснато се отдалечава — рече Лин. — Като че иска да ни задържи тук.
	От мрака зад тях се чуваше ръмжене и дращене.
	— Мога да те събудя. Знаеш, че мога!
	— Да не си посмял! Няма да те оставя сам и край — рече Лин. — Добре. Тогава ще ти предложа друго. Да видим дали можеш да си ни представиш на някое различно от това място, в друг сън. Лин, защо не сънуваш за… за… — Нищо не му хрумваше. — Сънувай Нова година! Сънувай танцьори, сладкиши под формата на луна и фойерверки.
	Лин стисна очи, но беше твърде изплашена. Умът й бе обсебен от ужасните звуци. Като наближаващ рояк. Рояк от какво обаче?
	Хенри извика.
	— Хенри? — Лин отвори очи. Никъде не го виждаше. — Хенри!
	Беше останала сама с онова, което се спотайваше в мрака.


	Хенри отвори очи на пода в стаята си в „Бенингтън“. Чаршафите лежаха усукани около глезените му, сърцето му биеше лудо. Паднал беше от леглото, затова се бе събудил. Лин все още беше на онова опасно място. Виждаше телефона на масата до стената в хола, но парализата от разходката в съня го приковаваше към пода. Започна да брои секундите, докато отново се раздвижи.


	Шумът от рояка в мрака се усили.
	Лин се опита да тича, но се препъна, опря ръка на стената, за да не падне. Картината в камъка беше разрушена. Една по една тухлите започнаха да показват само лицето на жената с воала. Остри зъби проблясваха под мрежата. Най-много се притесни от тъмните очи на призрака — те бяха приковани в нея.
	В тунела прозвуча нежен звън, но беше заглушен от ужасен гърлен рев. Светещите пръсти се протегнаха през стените, сякаш дузина кошмара се раждаха едновременно от тунела.
	— Кой смее да смущава съня ми? — Жената с воала приближаваше. В ръката й проблесна нож.
	Лин потрепери. Искаше да затвори очи, но не можеше да откъсне поглед от създанията, които се плъзгаха по стените на тунела, кралицата им ги предвождаше.
	Събуди се, помисли си Лин. Моля те, остави ме да се събудя.
	Нежният звън се сля със звуците от създанията. Превърна се в силен звън и се усили до нахална, настоятелна дандания от будилник, която обгърна Лин, привлече цялото й внимание. Тялото й натежа, докато сънят избледняваше до празна сивота.
	— Ох — простена тя в леглото си. Тялото я болеше ужасно, но не я беше грижа. За пръв път се радваше така да се събуди.
	През затворената стая на спалнята си чу, че майка й се ядосва.
	— Грешен номер. Дано и на онзи, който звъни да му съсипят съня…
	Лин се усмихна едва-едва. Телефонът. Това я беше върнало. Хенри. Хенри не я бе изоставил.
	Погледна надолу към ръката си.
	Яркочервеното петно все още си стоеше.


>>	Мъжете сенки

	Седанът с двамата мъже пъплеше равномерно през мокрите пътища. И двамата мъже бяха горе-долу на една и съща височина, нито твърде високи, нито твърде ниски, нито твърде пълни, нито твърде слаби. Носеха еднакви тъмни костюми, изгладени бели ризи с колосани яки и тъмносиви меки шапки, спретнато поставени над ниско подстриганите коси, чийто цвят стоеше между сиво-кафяв и землист в цветната палитра. Външният им вид беше незабележителен. Мъжете държаха да не се набиват на очи, от присъствието им да не остава никаква следа. На собствениците на магазините и кафенетата, в които се случваше да влизат, щеше да им е много трудно да си ги спомнят. Мъжете бяха учтиви. Сдържани. Плащаха сметката, оставяха бакшиш и не създаваха проблеми, защото бяха специалисти по проблеми и по отърваването от такива.
	Мъжете пътуваха. Понякога пътят им ги отвеждаше в градчета в средата на страната, в домове с тревожни майки, които изслушваха въпросите им, докато попипваха краищата на престилките си, посивели от годините и от липсата на монети в кутията за бисквити.
	Ние идваме по повод онази статия в местния вестник за сина на съседа ви, Ясновидеца? Кога за пръв път е разбрал, че има такава дарба, казахте?
	Вие или някой друг да е виждал тези призраци?
	Някой да го е чувал да споменава странен сив мъж с цилиндър?
	Не, сигурен съм, че не сте в опасност, но тези хора трябва да бъдат наблюдавани. Не бива да се тревожите. Ще се погрижим за това. Вие продължавайте да живеете своя нормален живот.
	Но бъдете нащрек.
	Усъмните ли се, съобщете ни.
	Осветените в златисто прозорци на едно крайпътно кафене ги канеха приветливо за през нощта.
	— Пай звучи добре, господин Адамс — рече шофьорът и направи завой към кафенето.
	— Бих си поръчал пай, господин Джеферсън — отвърна пътникът.
	Вътре беше топло. Неколцина местни се извърнаха от чиниите си с яйца и сандвичи, просто няколко острова на човечност, събрани на едно място самотни души. Мъжете заеха местата си и се сляха с обстановката. Сервитьорката им наля по чаша черно кафе и донесе чиниите с ябълков пай, мъжете изпиха кафето и изядоха пая. Кафенето имаше радио. Радиото беше включено и по него някакво момиче произнасяше проповед, насочваше грешниците към Исус: Нека Светия Дух да бъде вашият сенатор и вашият конгресмен…
	— Вие, момчета, от тук някъде ли сте? — попита сервитьорката, докато разчистваше чиниите и оставяше сметката.
	— Недалеч от тук.
	— И по каква работа?
	— Търговци сме… — Господин Адамс погледна към табелката с името на сервитьорката. — Хейзъл.
	— О? Какво продавате?
	Той се усмихна.
	— Америка.
	— Момчета, искате ли кафе за из път? — прояви любезност сервитьорката Хейзъл.
	Господин Адамс се усмихна с извинение.
	— Налага се да тръгваме — каза той, като имитира говора на местните в кафенето. Дори начина, по който говореха, можеше да е издайнически. — Благодаря за пая.
	Плати сметката, остави малък бакшиш и заедно с партньора си излезе на свежия въздух вън. Здрачът провесваше неравни гирлянди от зимни облаци над редуващите се хълмове.
	— Телефонира господин Хамилтън. Ще се допита до Оракула — съобщи господин Джеферсън. Чистеше зъбите си с клечка за зъби.
	— Гадост. Да се погрижим за другата работа.
	Подкараха седана към по-неприветливата част на града, надолу по дефилето, където дългите пръсти на неона почти не достигаха. Шофьорът отвори багажника и извади момиче с вързани ръце и крака, накара я да коленичи на земята. Махна качулката й и тя на големи глътки пое жадно въздух, запримигва към непознатите околности. Лицето й беше омазано в сълзи и сополи.
	— К-къде сме? — попита момичето.
	Господин Адамс се облегна на багажника на седана.
	— Отново ще те попитаме: говорила ли си със създание с огромна сила, мъж със сиво лице и цилиндър?
	Момичето поклати глава. По лицето й отново се застичаха сълзи.
	— М-моля ви, господине. Просто си играех на гледане на карти. Не съм Ясновидка. Н-нищо не знам за т-това. — Тя подсмръкна, не можеше да избърше носа си и сополите й потекоха надолу. — Исках само някой да ми обърне внимание.
	Господин Адамс се усмихна.
	— И ето ни нас. Целите сме слух.
	Момичето захлипа. Досадна работа беше хлипането.
	— Съвсем сигурна ли си, че ни казваш истината?
	Момичето закима усърдно.
	Господин Адамс въздъхна протяжно.
	— Жалко.
	На премигващата бяла светлина на табелата, указваща посоката за близкия град — КЪМ РАЯ! — докато си поставяше кожени ръкавици, Сянката почти посивя, сянка на сянката. Отвори куфарчето си и извади една жица.
	— Какво правите? — попита момичето. От страх спря да плаче.
	Господин Адамс уви краищата на жицата около облечените си в ръкавици ръце и я изопна.
	— Защитаваме демокрацията.
	По-късно Сенките стояха в едно поле под пустото нощно небе, изпъстрено с фалшивата надежда на примигващите светлинки, закъснелия вик за помощ на умиращите звезди. Господин Адамс приключи с облекчаването. Затвори ципа си и избърса ръце с шала на момичето, после го запали. Наблюдаваше как пламъците обвиват тъканта като ято оранжеви птици, разперващи криле към небето. По лицето му имаше следи от сажди. Огънят стана твърде силен, вече не можеше да държи шала и го хвърли на земята.
	— Готово — каза той. — Какво следва?
	Господин Джеферсън сгъна вестника, така че да се открои малка, оградена с черно статия. Пореден притежател на дарба в пореден безименен град.
	Господин Адамс отвори вратата към мястото до шофьора.
	— Още път ни чака, преди да стане време да си легнем.
	Дългият път прекосяваше притихналата от нощта земя, минаваше през хълмове и се спускаше към потънали в дъжд долини, подминаваше мухлясващи плашила и гробища, телефонни стълбове с дървени напречници, като разперили ръце богове на толтеки. Криволичеше около спящи градове, неми фабрични сирени и училищни звънци. Продължаваше към отдалечаващите се граници на прериите и се появяваше в сънищата на хората от нацията като символ; търсенето на щастие се нуждаеше от безкрайни пътища. По периферията, привлечени от неспокойния копнеж на хората, от притегателната сила на изградената върху блянове страна, призраците надзъртаха през пролуките между дърветата и ги обземаха спомени.
	Шофьорът пееше песен за момиче, което се казваше Мами. Мами обичаше своя път към ада, обичаше Дявола, обичаше и него. Пътникът до него четеше вестника от деня и наплюнчваше пръст, когато обръщаше страниците. Статията разказваше за поредния учител, глобен и хвърлен в затвора, задето е преподавал теорията за еволюцията. Един адвокат организирал защитата. Имало хора, които протестирали пред съда с библейски изрази, изписани върху плакати.
	— Според теб дали е истина? — попита господин Джеферсън, нарушавайки тишината.
	— Кое точно?
	— Че сме слезли от дърветата? Просто стадо човекоподобни маймуни в костюми.
	И тази теория звучи толкова смислено, колкото всяка друга — рече господин Адамс.
	Господин Джеферсън се позасмя и отново подхвана песента си. Далеч напред, на хоризонта, се кълбяха тъмни облаци. Пътят свистеше под колелата на седана, а самите колела се въртяха ли, въртяха.


>	Последният ден

>>	Мълбъри Бенд

	Странните събития от разходката през изминалата нощ и онова, което с Хенри бяха открили в тунела, заемаха мислите на Лин цяла сутрин. Раната от изгарянето все още я болеше. В първия свободен миг позвъни на Хенри, хвана го на излизане.
	— Тъкмо тръгвам към „Гранд Сентръл“, за да посрещна Луис на влака — съобщи й той. — Обещавам да го доведа направо в „Чайната“. Тогава можем да поговорим — обеща й и затвори.
	На обяд Чарли Лий мина през „Чайната“, за да съобщи на Лин, че дядо му се е върнал от Бостън. Щом разчисти масите, Лин се възползва от следобедното затишие в ресторанта и отиде да посети Чан Лий в „Златната перла“, занесе му портокали като подарък за наближаващата Нова година. Чан Лий беше почти на осемдесет, но с все така бистър ум. Лин се надяваше, че може би знае нещо, което да й е от полза и да успокои тревогите й относно Уей Мей.
	— Научих от внука си, че си питала за квартала, някаква фирма за уреждане на сватби, така ли?
	— Да, чичо*. Фирма, която се казва „О’Баниън и Лий“ — разпалено обясни Лин. — Дали ти е известна?
	[* В източните народи е прието в знак на уважение хората, които се познават от по-дълго, да се обръщат един към друг с обръщения, изразяващи йерархията в семейството, независимо от липсата на роднински връзки. Така, там, където един представител на западната култура би използвал „господин“ или „госпожо“, на Изток, в зависимост от възрастта на общуващите, биха използвали „майко“, „татко“, „лельо“, „чичо“ или „како“. — Б.пр.]
	— Известна ми е — отговори господин Лий и замълча. По мълчанието му обаче Лин разбра истината и в крайна сметка надеждата й, че може да става дума за уважавани брачни агенти, угасна. — Някога имаха офис тук — каза най-накрая господин Лий. — Намираше се на Бенд.
	— На Бенд ли?
	— На Мълбъри Бенд Стрийт.
	Мълбъри Бенд. В крайна сметка за адреса Уей Мей не беше сбъркала.
	— О’Баниън и Лий — продължи господин Лий — не бяха брачни агенти. Ами сводници. Подмамваха момичетата с пътуване от Китай до Америка, където щели да бъдат омъжени за състоятелни мъже. Пристигнеха ли момичетата в Америка… — господин Лий поклати глава натъжено, — ги продаваха. Ставаха проститутки, принудени да работят, за да изплатят дълга си за пътуването дотук. Бяха бедни, сами, в нова страна, без закони, които да ги защитават. И какво да направят? Бяха в капан.
	— Защо никой не ги е спрял?
	— Някой ги спря — възрази й господин Лий. — Уби ги. На същата улица.
	— Н-никога не съм чувала за това убийство.
	— Сигурно не си. О’Баниън и Лий бяха убити през 1875 година.
	— През 1875-а ли? — изненада се Лин.
	— Да. Уби ги едно от бедните момичета, чийто живот бяха съсипали. Намушкала ги с нож в сърцето — той поклати глава. — Лоши хора бяха. Помня, че съм я виждал. Беше зависима от опиума. Имаше малка музикална кутийка, която пускаше да свири.
	У Лин зажужа някакво предчувствие.
	— Носеше ли воал?
	— Да. Носеше. Откъде знаеш?
	Жуженето бързо тръгна нагоре към врата на Лин и скалпа й. Почувства се замаяна.
	— Къде е Мълбъри Бенд, чичо? Искам да я видя.
	— Виждаш я всеки ден.
	— Съжалявам. Не разбирам.
	— Нарича се Кълъмбъс парк. — Господин Лий разпери широко ръце. — През 1897-а на мястото на улицата построиха парк. Мълбъри Бенд я няма от десетилетия. Както ги няма и О’Баниън и Лий. — Той духна към пръстите си, сякаш духа глухарче. — Призраци.


>>	Влакът от Ню Орлиънс

	Хенри вървеше напред-назад по перона на влака от Ню Орлиънс, на долното ниво на „Гранд Сентръл“. Наблюдаваше релсите, сякаш бъдещето му пристигаше със сирена и бълване на пара. На ревера си имаше яркочервен карамфил. Най-накрая скръбно изсвирване обяви приближаването на влака. Пулсът на Хенри заби в ритъма на колелата, пуф-паф-пуф-паф. Металният звяр се плъзна покрай него. Хенри се протегна и заоглежда прозорците един по един, но лицата зад стъклата се размазваха. Влакът изсъска дълго, сякаш издишаше, и спря. Униформен мъж извика:
	— Пристигна влакът в три и десет от Ню Орлиънс!
	Вратите се отвориха. Щастливите пътници заслизаха бавно и непохватно и се втурнаха към ръцете на очакващите ги роднини и приятели. Хенри вървеше напред и назад по перона. Сърцето му подскачаше всеки път, когато по стъпалата слизаше красив, тъмнокос младеж, но Луис го нямаше. Носачите натовариха в колички куфарите и сандъците на пристигналите и ги извозиха. Гъмжащият от хора перон опустя, останаха само Хенри и носачите. Дали в тълпата не беше пропуснал Луис?
	— Извинете — извика той към един носач, който се качваше пак във влака. — Търся един приятел, пътувал с влака. Останаха ли пътници?
	Носачът поклати глава.
	— Не, господине. Никой не остана. Всички вече слязоха.
	— Сигурен ли сте?
	— Да, господине. Не остана никой.
	Сигурно не го е видял. Луис вероятно се е качил горе в просторната чакалня, стои с куфара в ръка, извил глава назад, и разглежда зяпнал внушителната гара на големия град. Хенри хукна нагоре по стъпалата, мина забързано между дългите дървени пейки, където хората седяха и четяха вестници или се суетяха около децата. Стори му се, че вижда Луис да отива към една телефонна кабинка, забърза след него, извика го по име.
	— Мога ли да ви помогна с нещо? — обърна се и попита мъжът. Беше по-възрастен от Луис с поне десет години.
	— Моля да ми простите. Припознах се — извини се Хенри и се върна да обикаля „Гранд Сентръл“. Нищо не беше останало от въодушевлението му. Спомни си как се засегна Луис, когато го попита за подкупа. Колкото и добродушен да беше по природа, лесно се засягаше от обидите. Ами ако толкова се е засегнал от непремислената забележка на Хенри, че е решил да не идва?
	Ами ако е изпуснал влака?
	Обзет от нова надежда, Хенри забърза към гишето за билети.
	— Извинете, кога пристига следващият влак от Ню Орлиънс?
	— В шест и половина тази вечер — отвърна служителят.
	Хенри седна на пейката и зачака. В шест и половина чакаше. В осем и половина, когато всички други пътници се бяха прибрали вече при семействата си, той още чакаше. Към девет и половина, когато чистачите заразмахваха метли през огромното мраморно море на главната чакалня на „Гранд Сентръл“ и над повечето релси беше легнала тишина, стана ясно, че Луис изобщо няма да дойде.
	Хенри излезе навън в ярко осветения, но вече изгубил за него блясъка си град и тръгна към един клуб, който знаеше, на Бароу Стрийт във Вилидж. Преди искаше да покаже всичко на Луис, а сега искаше само да се напие или да се сбие с някого. Може би и двете.
	— Уиски — поръча на бармана. Остави рязко парите, които беше заделил за вечерта си с Луис. Вече му беше все едно. Изпи на един дъх уискито, изпита удоволствие от изгарянето. Хвърли двайсет долара и отвори манерката си, предложи на бармана.
	— Ще дадете ли своя принос към фонда „За самосъжаляващия се“? Каузата е много благородна, уверявам ви — рече той.
	Барманът сви рамене и напълни манерката догоре.
	Хенри вече беше почти пиян, когато се запрепъва към телефонната будка на заведението и набра номера на „Бенингтън“. Опря глава на стъклената врата, заслуша се в слабото звънене в слушалката, докато отпиваше от бутилката си.
	На петото иззвъняване Тета вдигна.
	— Няма никой вкъщи — изрече тя обичайния си отговор, на Хенри му се прииска да седи до нея на неразчистената им кухненска маса.
	— Царкиня Тетакович от „Орфиъм Съркит“* ли се обажда? — завалено попита той. — Приемате ли обаждане от онзи идиот, Хенри Дюбоа Четвърти?
	[* „Орфиъм Съркит“ е верига от водевилни и кинотеатри, основана през 1886 година. През 1927-а се обединява със сродна верига от развлекателната индустрия. — Б.пр.]
	Настъпи кратка пауза.
	— Не затваряй, моля те — прошепна.
	— Хен? Къде си? Какво става?
	Хенри се вгледа в дървения таван на телефонната кабинка. Сълзи се стичаха по лицето му. Престани да подсмърчаш, Хал. Мъжете не плачат. Така щеше да каже баща му. Добре, само че Хенри беше мъж със сериозно основание да плаче.
	— Луис изобщо не се появи. Похарчих всичките пари от фонда за пианото и те влудих напразно, Тета. Съжалявам. Съжалявам.
	— Ех, Хен — въздъхна Тета. — Ела си у дома.
	Хенри избърса носа си с ръкава.
	— Така ли?
	— Така.
	— Още ли си моето най-страхотно момиче?
	— Няма да се отървеш лесно от мен. Ние сме семейство. Прибери се у дома.
	— Добре. Ще се прибера — обеща Хенри и затвори.
	Но най-напред трябваше да свърши нещо.
	Той хукна по улиците на Долен Манхатън, покрай плакатите, обявяващи карантината, и тъмните, затворени магазини и работилници с табелки на витрините си, на които пишеше ЗАТВОРЕНО ПО НАРЕЖДАНЕ НА ЗДРАВНИЯ ОТДЕЛ НА НЮ ЙОРК. Все още не беше изтрезнял, когато стигна до притихналите граници на Чайнатаун. В този час улиците бяха вече безлюдни. В „Чайната“ почти нямаше клиенти, но Хенри видя вътре Лин. Махна й, посочи към уличката и след малко тя дойде при него.
	— Членът на въображаемия кръжок по природни науки Хенри Дюбоа Четвърти се явява на поста си — избърбори той. Опита се да отдаде чест, но политна и се стовари върху кофа за боклук. — Шшш — рече и се настани отгоре й.
	— Ти пиян ли си? — шепнешком попита Лин.
	— Както обикновено силната ви наблюдателност не ви подвежда, мадмоазел.
	— Какво стана? Къде е Луис? Мислех, че ще се срещнете, щом пристигне с влака.
	— А. Ето че идваме до сърцевината на проблема. Или до липсата на сърце. Май един от нас няма сърце. Луис не се появи. Трябва да дойдеш с мен в сънищата. Трябват ми някои отговори.
	— Идеята не ми се струва добра.
	— Така ли? Аз мисля, че е страхотна.
	— Пиян си.
	— А ти си наблюдателна. Я кажи, хрумвало ли ти е да станеш учен?
	— Много си пиян. Хенри, чуй ме, светът на сънищата не е безопасен.
	— Знам. Призраци. Чудовища. Някакви създания в тунела. — Хенри се облегна рязко на стената. — И точно това ми е мисълта, питам се да не би снощи нещо да се е случило на Луис? Какво? Изглеждаш странно.
	Лин пое колебливо дъх.
	— Научих кои са О’Баниън и Лий. Починали са през 1875-а. Били са убити, Хенри. Едно от измамените момичета ги е убило. Носело воал и слушало музикална кутия. Според мен не трябва да се връщаме там, Хенри. Не и тази нощ.
	— Един час в сънищата. Само за това те моля. Не мога да стигна до вира без теб, Лин. Трябва да сме двамата. Наясно си.
	— Трябва да се наспиш. Наистина да се наспиш, Хенри. И двамата имаме нужда от сън. Да поговорим утре.
	Хенри вдигна поглед към студените, мъртви звезди.
	— Вече не вярвам в утрешния ден — рече той.
	Когато се върна в „Бенингтън“, Хенри завари бележка от Тета: На среща с Мемфис. Скоро се връщам. Добре дошъл у дома, Пианисте. Нова петдоларова банкнота стърчеше от буркана с фонда за пианото. На предната му част имаше лепенка с надпис: ФОНД ПИАНО — НЕ ПИПАЙ.
	Хенри занавива метронома. Смътно си даваше сметка, че е пиян и наранен и че така не бива да влиза в света на сънищата. Но не му пукаше. Трябваше да види Луис. Трябваха му отговори. Лин отказа да дойде с него, но той щеше да провери може ли сам да открие мястото. Равномерното тиктакане на метронома свърши своята магия и Хенри заспа за секунди. Гмурна се надълбоко, придърпан от алкохола.
	Събуди се в света на сънищата, но не беше на улиците на Ню Йорк. Стоеше на перона на железопътната гара, която тази вечер сияеше с още по-силен блясък. Всичко изглеждаше потънало в златиста мъгла. Хенри се усмихна. Успя. Дори не си зададе въпроса как беше успял.
	Вървя из царството на съня, запя той. Тръгна по тъмния тунел, изпълнен с нетърпение да дойде влака.
	Размисли се за предишната вечер и за онова, което бяха видели. На прага на тунела се поколеба още няколко секунди. Но след това вече мисълта за Луис напълно го обсеби.
	— По дяволите — възкликна той и влезе.


>>	Асо пика

	Докато певците на Гадателката припяваха тематичната песен, а господин Форман мелодично произнасяше въведението към предаването на своя микрофон, Ийви попи лицето си с носна кърпичка и огледа публиката от нетърпеливи хора, донесли свои вещи за гадаене. Мислеше за Сам. Тяхната история уж трябваше да бъде измислен романс и нищо повече. Но Сам бе спасил живота й, а тя го бе целунала. Искаше да го целуне, нямаше съмнение. Целувките му бяха страстни, нежни и предизвикващи виене на свят; Ийви не искаше да имат край. Когато тържеството най-накрая свърши и тя си тръгна към вкъщи, погледна през задното стъкло на таксито и го видя, застанал в средата на оживената улица. Гледаше я как си тръгва, пъхнал ръце в джобовете и с красива усмивка. Колите и такситата го заобикаляха, клаксоните гневно свиреха. Уговорката със Сам трябваше да улесни живота на Ийви, а го бе объркала още повече.
	— И не забравяйте, че Гадателката на влюбените ще бъде специален гост на голямото откриване на изложбата, посветена на Ясновидците, в Музея на американския фолклор, суеверията и окултното, която започва в страховития миг от денонощието полунощ! Това звучи страшно ужасяяяяяващо-злооовещо, госпожице О’Нийл — подкани я господин Форман.
	— Да. Страш-но — заекна Ийви. През стъклото на студиото на тоноператора виждаше господин Филипс, който, изглежда, не се радваше, че използват радиото му по непозволен начин. — Ще поканите ли първия ни гост, господин Форман?
	Господин Форман схвана намека.
	— Дами и господа, моля приветствайте на сцената на „Часът на сапун Пиърс“ господин Боб Бейтман!
	Под учтивите овации се приближи красив мъж. Изглеждаше някак много умиляващо притеснен.
	— Как сте, госпожице О’Нийл?
	— Сега, след като сте тук, вече съм много по-добре. — Ийви се зарадва на смеха на публиката. — Как мога да ви помогна днес, господин Бейтман?
	— Чудесно е да се запозная с вас. Наистина сте прекрасно момиче.
	— Майчице, господин Бейтман, колко мило от ваша страна. О, донесли сте ми гребен. Надявам се, с него не намеквате, че прическата ми не е безукорна!
	Отново смях. Публиката беше невероятна, страхотно предаване — едно от най-добрите. Надяваше се тази подробност да не убегне на господин Филипс.
	— О, не, госпожице О’Нийл. Изглеждате много красива — рече той и Ийви се изчерви.
	— Внимавайте, ей. Тази млада дама е сгодена за Ясновидец — намеси се господин Форман за радост на публиката.
	— Какъв късметлия — рече господин Бейтман, а усмивката на Ийви потрепна. Вече не знаеше каква игра играят двамата със Сам.
	— Този гребен принадлежеше на най-добрия ми приятел, Ралфи — заразказва господин Бейтман и Ийви стреснато се върна в настоящето.
	— О! Аха! — възкликна тя.
	— Загина през войната.
	Тихите шумове издадоха съчувствието на зрителите в студиото.
	— Съжалявам — каза Ийви. — Брат ми също е герой от войната, както знаете.
	— Да. Чух. Реших, че ще проявите съчувствие към един стар войник като мен. Въпросът е там, че по време на войната Ралфи неочаквано се ожени за едно френско момиче, но не знам името й и, ами, вече много години семейството му се опитва да я открие. Сигурен съм, че разбирате. Помислих си, че вие бихте могли да научите името й и да го кажете?
	— Разбира се — тихо се съгласи Ийви. Постави ръка върху ръката на господин Бейтман. — Ще направя каквото мога.
	Господин Бейтман сложи гребена в ръцете й. Беше стар гребен от костенурка, какъвто може да се купи във всяка дрогерия. Нищо особено. Ийви затвори очи. Потри палец по върха на зъбците. Щом настъпи мигът, тя го задържа между дланите си, притисна го леко и зачака информацията.
	Гребенът обаче май не искаше да извади скритите си богатства пред нея. Трябваше да навлезе в по-дълбок транс, за да стигне до спомените му. Това беше непредвидено в радиото, но Боб Бейтман бе герой от войната и всички чакаха. Ийви нямаше да го отпрати разочарован. Стисна зъби и се потопи по-дълбоко, съсредоточи се толкова силно, че почувства как по горната й устна избиха капчици пот. Тя забрави предпазливостта. Интересуваше я само гадаенето, независимо какво щеше да й струва.
	Главата й се отметна назад, когато видението се появи. Изпита замайване. Тичаше. Нещо се движеше. Пейзажът. Дървета. Камъни. Пак дървета. Гледаше ги през прозорец. А, да! Пътуваше с влак. Ийви пое въздух, затърси начин да навлезе в този спомен и беше възнаградена с по-стабилна картина. Да, намираше се в претъпкано с войници купе. Играеха на карти върху малка сгъваема масичка. Съвсем слабо, тъмнокосо момче седеше отпуснато на мястото си и пишеше в дневника си. Никакво момиче не се виждаше. Може би беше в друго купе във влака. Ийви щеше да я открие.
	— Някой да знае закъде сме се запътили? — попита онзи, който пишеше в дневника си. Видът му издаваше притеснението му. Очите му. Имаше нещо познато в очите му. Кафяви. Тъжни.
	— Никога нищо не ни казват — отговори раздаващият картите. Устните му стискаха цигара.
	— Струва ми се странно, че не ни казват.
	— Скоро ще научим — успокои го войникът, който раздаваше картите. — Кой е вътре?
	Колкото по-дълго стоеше Ийви в спомена, толкова по-силно усещаше, че в мъжете имаше нещо странно познато, нещо, което не пасваше. „Не задълбавай“, така се казваше играта в радиото. Но Ийви вече се беше увлякла. Трябваше да научи.
	От другата страна на прозорците земята хвърчеше. Дърветата. Хълмовете. Валеше лек сняг.
	Раздаващият картите залепи една карта на челото си, виждаше се гърба й.
	— Какво държа, а? Какво е това? Кой може да каже? Джо? Кал?
	— Асо пика — отговори някакъв глас, толкова стряскащо познат, че на Ийви дъхът й секна.
	Раздавачът се усмихна, поклати глава и хвърли картата на масата с лицето нагоре. Асо пика.
	— Кучи син — възкликна войник с лунички. — Пак позна.
	— Такъв си е нашият Джим — отбеляза пишещият в дневника.
	Ийви замръзна. Разпозна човека. Войникът с оръжието. Онзи, който се бе опитал да я застреля на 42-ра улица. Ръцете и краката й затрепериха. Започна да й се повдига. Вече не издържаше. Трябваше да се откаже, но не можеше, все още не можеше. Трябваше да види лицето на войника. Онзи, който беше познал картата. Трябваше да научи кой…
	И тогава той се появи. Точно пред нея. Усмихнат, светлоок и много млад. Какъвто си го спомняше.
	— Така — усмихваше се брат й. — Кой от вас, умници, ми е свил гребена?
	В следващия миг Ийви се свлече на пода на подиума. Смътно осъзнаваше суматохата около себе си и гласовете, които сякаш идваха изпод вода.
	— Госпожице О’Нийл? Госпожице О’Нийл! — крещеше Боб Бейтман.
	— Моля ви, запазете спокойствие! — въдворяваше ред господин Форман.
	Из развълнуваната публика се носеше шепот. Тревожни гласове:
	— Накарайте я да спре!
	— Как?
	— Направете нещо?
	А след това някой взе гребена от ръцете й и прекъсна връзката. Ийви пое дъх мъчително, дълбоко, сякаш дробовете й бяха спрели да работят за миг и сега жадуваха за въздух. Главата й се полюшваше от едната страна на другата. Очите я заболяха от ярката бяла светлина на лампите. Направи опит да се изправи, но коленете й се бяха схванали. Публиката в студиото се сепна. Един от певците се втурна да й помогне да стане. В устата си Ийви усещаше вкус на кръв. Вътрешната страна на бузата й беше наранена, вероятно се бе прехапала. Господин Форман донесе чаша вода и Ийви я изпи жадно, без да я е грижа, че разлива по роклята си. Отблъсна прегръдката на певеца и се втурна, олюлявайки се, към Бейтман.
	— Откъде… Откъде намерихте това? — попита го тя задавено. Светлините на студиото бяха като кинжали. Очите й се насълзиха, носът й потече. Страхуваше се, че ще повърне.
	— Казах ви, че е на моя приятел Рафи.
	— Лъжете! — наполовина извика, наполовина изплака Ийви.
	Публиката се смути от неуместното й поведение. Дошли бяха да се веселят и да намерят отговори за изгубени домашни любимци или семейни ценности, чиито тайни истории можеха да ги свържат с кралски особи или милионери. Господин Форман направи опит да се намеси, но гласът на Ийви се извиси над неговия.
	— Откъде имате гребена на брат ми?
	— Чакайте… дойдох за малко помощ — рязко заговори Бейтман, но изглеждаше по-скоро смутен, отколкото гневен. — Не съм длъжен да стоя тук и да слушам подобни приказки.
	В студиото тоноператорът бурно жестикулираше към господин Форман, който буквално пъхна микрофона на певците и те запяха, за да заглушат драмата, която се разиграваше пред очите им. Боб Бейтман грабна гребена от господин Форман и тръгна по пътеката към вратата, макар надписът в ЕФИР да светеше в червено. Ийви се запрепъва след него, предизвика ново неодобрение и смайване сред публиката, но не спря, тръгна след Боб Бейтман, превита на една страна и залитайки като търколен камък по коридора на радиостанцията.
	— Господин Бейтман! Господин Бейтман!
	Мъжът забърза. Тя се втурна през вратата и излезе сред лудостта на улицата. Валеше студен дъжд на едри капки, от тях миглите й се намокриха. Боб Бейтман почти беше прекосил улицата. Ийви тръгна след него и го улови за ръка.
	— Откъде взехте гребена? — попита тя през стиснати зъби.
	— Вижте, вече ви казах…
	— Лъжете. Лъжете, лъжете! — вече плачеше. Хълцаше силно. Правеше сцена насред Бродуей, всички гледаха. Но не я беше грижа. Искаше единствено истината.
	— Откъде познавате брат ми?
	— Моля?
	— Брат ми, Джеймс? Той беше в този влак. Видях него… във видението!
	По лицето на Боб Бейтман се изписа паника. Бързо огледа улицата и се надвеси към Ийви, сниши глас.
	— Слушай, гълъбче, този гребен дори не е мой.
	— Моля?
	— Не е мой, схващаш ли?
	— Н-но… вие к-казахте…
	— Платиха ми, за да го кажа. Гребенът дори не е мой — повтори той.
	— Кой? Кой ви плати?
	— Не знам. Някакви типове в сиви костюми… Адамс! Партньорът му го нарече „господин Адамс“!
	— Защо им е да го правят?
	— Откъде да знам?
	— Заведете ме при тях.
	— Вие сте луда — разсърди се мъжът. Ийви го улови с две ръце за ръката. — Пуснете ме!
	— Няма, преди да ме заведете при тях. — Тя заби нокти в ръката на мъжа, за да го задържи.
	— Ох! Казах да ме пуснете! — Мъжът я настъпи. Ийви извика повече от изненада и гняв, отколкото от истинска болка, а той издърпа ръката си. Насъбралата се тълпа наблюдаваше зрелището.
	— Луда — извика към наблюдаващите сцената Боб Бейтман. — Тя е луда! Всички тези Ясновидци са луди! — кресна той и избяга.
	Когато мократа, раздърпана Ийви се върна в радиостанцията, „Часът на сапун Пиърс“ беше приключил. Тя се скри зад дебелите, разперени листа на едно растение и се загледа в група мъже, които пушеха в лобито, заслушани в господин Форман. Той обясняваше от високоговорителите на публиката пред радиоапаратите:
	— Госпожица О’Нийл се разболя, духовете от отвъдното надделяха над нея.
	— Духовете надделяха, разбира се — заядливо рече един от пушещите.
	Господин Форман напомни, че следва предаването на Сара Сноу „Часът на Мисията“. Оркестър „Безжични чудеса“ засвири, а певците на Гадателката на влюбените изпълняваха омиротворяваща песничка, която да зарадва домакините.
	Ийви изчака в дамската тоалетна публиката й да се разотиде и да влезе публиката за следващото предаване. Успокояващият глас на Сара Сноу отекна из обзаведената в стил арт деко* крепост на радио „Дабъл Ю Джи Ай“.
	[* От фр. „art déco“, „декоративно изкуство“. Стил в изкуството, отличаващ се с богатство на цветовете, щедра украса, разкош, изисканост и скъпи материали, появил се преди самото начало на Първата световна война във Франция и проявяващ се основно в архитектурата, модата, живописта и бижутерията. Стилът остава на мода до края на Втората световна война. — Б.пр.]
	— Ийви, ето те. — Беше Хелън, секретарката на господин Филипс. Изглеждаше леко притеснена, като човек, който носи лоша телеграма. — Скъпа, господин Филипс иска да те види.
	— О! Аб-со-лют-но — отговори унило Ийви. — Нека само малко да се освежа.
	Хелън я потупа по ръката.
	— Ще му предам.
	Пред огледалото Ийви попи лицето и косата си с кърпа. Избърса разтеклия се грим около очите си и сложи червило на устните. Тръгна неохотно по безкрайния коридор, токчетата й тракаха по блестящия мраморен под. Стигна до кабинета на господин Филипс и продължи към задния вход. После хукна.


>>	Вълкът сред нас

	__ВОДЕЩ__
	Добър вечер, дами и господа, слушатели. Тук е Реджиналд Локхарт от студията на „Дабъл Ю Джи Ай“, Ню Йорк. Където и да се намирате, Блек хилс в Южна Дакота или каменистите равнини на Хартленд; ако сте изтощен работник, който строи величествените, извисяващи се сгради-колоси в нашите градове, или пък сте предприемач, който е изградил империя… Всички могат да намерят утеха и спасение с помощта на госпожица Сара Сноу, Божията вестителка на радиото.
	_Засвири орган. Усмихната широко, Сара Сноу, с рокля и наметка, клонка бели орхидеи, закичени на лявото й рамо, пристъпи към микрофона и разпери широко ръце, сякаш иска да прегърне цялата публика._
	__САРА СНОУ__
	Благодаря ви, господин Локхарт. Добре дошли, братя и сестри! Знам, че вечерта беше доста обезпокояваща. Но тук няма нищо, което силата на молитвата да не може да успокои.
	Знам, че ще се присъедините към мен в молитвата за госпожица О’Нийл. „Не бой се, защото Аз съм с тебе.“* Братя и сестри, както знаете, няма по-велика страна от нашата. „Америка, Америка, Бог те с благодат дари и от море до сияйно море, доброто в теб с братска любов украси…“
	[* Исая 43:11 — Б.пр.]
	Да, от море до сияйно море, ние сме пример за нация. Ярката факла на нашата свобода в мрака и изтерзания свят. Бог ни е отредил да бъдем пазителите на американските идеали и всеки от нас е техен стопанин.
	_Самотен мъж извика „Амин“*. Публиката се засмя смутено на импулсивното възклицание на мъжа. Сара Сноу се усмихна добросърдечно._
	[* „Да бъде“. Израз, с които се завършва молитва или псалм в трите монотеистични религии: юдаизъм, християнство и ислям. — Б.пр.]
	__САРА СНОУ__
	О, алилуя*, амин! Точно така, братко, покажете открито как Светия дух живее във вас. Не скривайте светлината! Радвайте се и пейте! Алилуя!
	[* Славословие, което се появява в началото и края на някои псалми. Идва от иврит и означава „Хвалете Бога“. — Б.пр.]
	_Тишина._
	__САРА СНОУ__
	Казах „Алилуя“!
	_Чуваха се отделни викове „Алилуя“!_
	__САРА СНОУ__
	Да, да, алилуя, наистина, приятели. (Пауза.) Какво означава да сте стопанин на американските идеали? Какво иска от нас Бог тук, в най-благословената от нациите? Бог казва: „Бъдете пастири на стадото на свободата! Прогонете този стар, лукав господин вълк и пазете в безопасност безценното ми стадо!“ А какво отговаряме ние? Отговаряме ли с: „Майчице, Боже, този вълк не изглежда чак толкова лош? Може и да взима по някоя овчица от време на време, това им е работата на вълците. Аз тука съм зает със собствените си грижи. Нека някой друг се занимава със стадото.“
	_Сара Сноу погледна към публиката, обходи бързо с поглед помещението. Една жена отговори с „Не“._
	__САРА СНОУ__
	О, амин, сестро, амин! Ние отговаряме: „Да, Боже! Ние ще бъдем твоите пастири на свободата! Ние ще се грижим за стадото ти и ще гледаме как то се множи, как се пръска по цялата земя! Ние ще защитаваме границите на тази свобода от всички заплахи, с всички средства, които ни се наложи да използваме.“
	_Един сценичен работник й подаде носна кърпичка, Сара Сноу попи челото си. После пи малко от чашата с вода._
	__САРА СНОУ__
	Но понякога, братя и сестри, понякога не знаем как изглежда вълкът. Понякога вълкът се промъква в овча кожа, с фалшиви документи или сърце на анархист, или със способността да разгадава най-скритите ви тайни от личните ви вещи. Понякога вълкът се усмихва приятелски и казва: „Ах, обичам ги тия овчици, обичам свободата“ и ви чака да обърнете гръб.
	Трябва да бдим срещу тези заплахи към стадото ни. Трябва да сме подозрителни към вълка сред нас. Трябва да ударим вълка, да го прогоним, както Исус е прогонил търговците от храма!
	_възгласи „Амин!“_
	__САРА СНОУ__
	Чувам някои хора да казват: „Сара, ако го направим, не се ли отказваме от свободите си? Не предаваме ли идеалите, които твърдим, че защитаваме?“.
	Свободата изисква жертви, братя и сестри.
	Позволявате ли на децата си да правят каквото им харесва? Не, разбира се. Искате да са в безопасност. И затова им казвате: „Няма да играеш в онзи двор. Стой далеч от онези деца от квартала; не бива да се забъркваш с тях.“ А какво правите, когато децата ви не се подчиняват? Наказвате ги. Правите го, водени от обич и желание да са в безопасност. Но трябва да го направите; трябва да постъпите така, ако обичате децата си.
	Добре, обичаме Америка. И точно като нашите безценни деца искаме да пазим Америка. Да бъде тя в безопасност.
	Но на улицата има лоши деца, братя и сестри. Анархистите, които мразят свободите ни и искат да ги разрушат с бомби, кръвопролития и профсъюзи. Контрабандисти и играчи на хазарт, които замърсяват морала ни с грях. И така наречените Ясновидци, които твърдят, че могат да направят онова, което само всемогъщия Бог може да направи, които се поставят над демокрацията, над Бог. Чуйте сега думата на Бог!
	_Тя вдигна Библията, отвори я на необходимата й страница и зачете на глас._
	__САРА СНОУ__
	„Не бива да се намира у тебе… предсказвач, гадател, вражач, магьосник, омайник, ни който извиква духове, ни вълшебник, нито който пита мъртви, защото всеки, който върши това, е гнусен пред Господа, и тъкмо поради това тия гнусотии Господ, Бог твой, ги изгонва опреде ти“*.
	[* Второзаконие 18:10–12. — Б.пр.]
	_Сара Сноу затвори Библията и я притисна към гърдите си с лявата ръка, вдигна дясната високо._
	__САРА СНОУ__
	Затова, братя и сестри, нека бъдем вярно на Бога паство и да прогоним вълка пред себе си! Да го прогоним! Да го разкрием, какъвто е — вълк, който би ни изял. Само тогава можем да бъдем невредими и в безопасност. Само тогава Америка ще може да засияе със светлината си над целия останал свят като истински пастир на демокрацията, като мисионер на Прокламацията на свободата. Алилуя!
	_Този път публиката в студиото изригна в овации, всички в хор викаха „Алилуя!“, без да ги подканят. Сара Сноу се усмихна, после вдигна ръка, за да накара публиката да замълчи._
	__САРА СНОУ__
	Бог да ви благослови. Бог благославя всички истински американци. Бог благославя Съединените американски щати. Сега, моля, присъедините се към мен, за да изпеем „Християнино, виждаш ли ги“?
	_Засвири орган. Хорът запя химна._
	__САРА СНОУ__
P>
	Християнино! Виждаш ли
	на свещената земя,
	как силите на мрака
	ускоряват стъпка?
	Християнино, стани и ги унищожи,
	мисли какво спечели, а не какво загуби,
	унищожи ги с добродетелта на Светия кръст!*
	[* Химн от свети Андрей Критски (660–732). — Б.пр.]
P$
	Радиото слушаха в салоните на Форскуеърс в Минеаполис и в кухните на Саут Сайд в Чикаго. Проповедта стигна до ушите на сенатори и конгресмени, на проповедници, които се грижеха за енории, и реформатори, които посещаваха срещи за Забраната. Прелетя по жиците, простиращи се през етера, и се прероди в кабинета на шефа, който наблюдаваше своите работници-имигранти, достигна до стопанина, който се тревожеше за посевите си в мъглата, старши майсторът във фабриката, който подготвяше нормите за смяната на сутринта.
	Подобният на марш химн прозвуча в една малка къща на езерото Джордж, Ню Йорк. Там Уил говореше с момиченце, което една студена нощ видяло от прозореца на таванската си стая как дузина призраци просветвали и вървели по замръзналото езеро, а отгоре небето било покрито с буреносни облаци и разсичано от мълнии. Уил седеше, цял вдаден в историята на момиченцето, което му разказваше как тези дрипави призраци, изглежда, отивали някъде, водени от невидима нишка, но стигнали до еленче и го обкръжили, нахвърлили се отгоре му и го заръфали с толкова страшно настървение, че клетото животно едва успяло да изблее веднъж, а момиченцето се спуснало на пода, далеч от прозореца, и се скрило, за да не дойдат и за него.
	В студиото химнът завърши.
	Сара Сноу произнесе своята блага като мехлем благословия, утешаваща тревожните сърца на плашливата нация, застанала на ръба на промените.
	След химна прозвуча ведрата реклама на ризи „Ероу“, ризата, която ви прави мъж.


>>	Навсякъде е опасно

	Страшно притеснение тормозеше Лин, докато вървеше към операта, за да види чичо си Еди. Не биваше да оставя Хенри сам. Трябваше да го накара да остане, да пие чай, за да поизтрезнее. Може би ако беше останал, щяха да поговорят за случващото се в света на сънищата и да решат как да спрат жената с воала, преди да е станало твърде късно.
	— Къде отивате? — попита полицай, вдигнал ръка. — Никой не бива да напуска квартала тази нощ, госпожице. Нареждане на кмета.
	— Отивам при чичо си, който е по-надолу на тази улица.
	Полицаят забеляза патериците й. Кимна й.
	— Добре, госпожице.
	Операта се огласяше от ударите на чукове. Двама от учениците на чичо Еди приковаваха краищата на нарисуваните върху платнища декори към дървена рамка. Вратите на огромен гардероб зееха, а чичо Еди изчеткваше праха от пъстрите костюми в него. Лин прокара пръст по извитото перо от фазан от украшението за глава на Дао Ма Дан.
	— Чичо, как можеш да се отървеш от призрак?
	Чичо Еди замръзна, недовършил едно замахване с четката.
	— Много странен въпрос.
	— Хипотетично — добави бързо Лин.
	— Хипотетично ли? В името на науката? — веднага я попита чичо Еди. Лицето на Лин остана безизразно и след миг чичо й продължи да четка костюма. — Твоят призрак китайски ли е, или американски?
	— Не знам — призна Лин.
	— Добре, за нашите вярваме, че трябва да бъде погребан. На китайска земя. Трябва да изпълниш подходящите ритуали и да кажеш молитвите, които да дадат на духа му покой.
	— Ами ако това е невъзможно?
	— Поставяш перла в устата на трупа. Ако призракът е американски… — Чичо Еди примигна. — … кажи му, че в обсебването няма пари и сам ще си иде. Внимавай!
	Вниманието на чичо Еди се беше насочило към сцената, където двама от сценичните работници се бореха с огромен декор. Той беше провиснал и заплашваше да падне.
	— Лин, искаш ли да видиш нещо изключително?
	Тя кимна и последва чичо си до ръба на сцената. Мъжете бяха избегнали бедствието, но сега пък декорът стоеше обърнат наопаки.
	— Всички се учим! — въздъхна чичо Еди. — Обърнете го, моля! Насам!
	Двамата мъже обърнаха много бавно декора и го поставиха срещу стената на сцената, с изображението към публиката.
	— Не е ли красиво? — възхити се чичо й. — Това е оригиналното платно, използвано при последното представление на операта. Искаха сред публиката да има и американци, затова го направиха по-американско, с декори.
	Помещението сякаш се беше свело изцяло до тази точка на сцената. Лин усети силно стягане в гърдите, като че някой й бе изкарал въздуха. Стоеше, приковала поглед в нарисуваната сцена, едва успяваше да осмисли какво вижда: златистите хълмове. Поляната с красиви цветя. Яркото слънце. Червените покриви на китайско селце и наполовина скритата от мъгла гора.
	Същото място Лин виждаше всяка нощ в сънищата си с Уей Мей.
	Имат най-прекрасната опера. Бягам в него мислено, когато ми се налага.
	Всички въпроси, които притесняваха Лин, се превърнаха в смразяващи отговори: Уей Мей ги чакаше всяка вечер. Никога не беше на гарата, нито пък някъде из улиците около магазина на Девлин, когато Лин и Хенри бяха там. Когато Лин попита за пейзажа, какво отговори Уей Мей? Аз го направих. Тя беше говорила за улиците „Мълбъри Бенд“ и „Бандите Рутс“, което бяха само избледнели спомени за Файв Пойнтс, а бедняшкият квартал беше премахнат без следа и заместен от зеленината на парка Кълъмбъс. А пък и О’Баниън и Лий. Сватовниците, които според настоятелните уверения на Уей Мей бяха осигурили пътуването й до Америка, бяха умрели и погребани преди петдесет години. Убити през 1875-а! Убийство! О, убийство! Убило ги беше момиче с воал.
	Всички улики са били пред тях през цялото време. Джордж се бе опитал да й отвори очите. В тунела й беше казал да се събуди. Искаше тя да разбере за призрака, да види кой е в действителност. И кой ги бе предупредил да не влизат в тунела? Уей Мей. Уей Мей беше призракът.
	Ами ако част от Уей Мей не го знаеше? Ами ако сънят беше нейният начин да се бори срещу осъзнаването на този факт? Лин изпита отчаяна нужда да поговори с Хенри. Искаше й се да не се беше напивал. Толкова разстроен бе заради Луис… защото Луис не се беше появил.
	Луис също не се бе появил над земята, осъзна Лин. И той като Уей Мей винаги ги чакаше в света на сънищата, искреше на слънцето. Искреше. Главата на Лин се замая, когато осъзна какво я тормозеше последните няколко дни. Това беше коментарът на Хенри относно шапката. Тя мислеше, че е негова. Само че най-напред бе принадлежала на Луис.
	Още в началото беше казала на Хенри, че може да открива само мъртвите.
	Из улиците се разпищяха полицейски свирки. Отговориха им силни сирени. През прозорците Лин видя група полицаи да маршируват по Дойърс Стрийт.
	— Какво става? — попита.
	— Шшт. — Чичо Еди изгаси лампите и продължиха да гледат. От другата страна на улицата полицаите затропаха по вратата на жилищната сграда. Разнесоха се викове, извеждаха насила хората и ги качваха в полицейски коли. Камион със закачен отзад прожектор заби бавно в тесния завой. Бялата му светлина освети изплашените лица, които надзъртаха иззад закритите с пердета прозорци. Двама мъже се опитаха да избягат през прозореца на апартамент с балкон на втория етаж. Полицаите ги пресрещнаха с приготвени палки на противопожарните стълби. Улиците гъмжаха от полицаи, които надуваха свирки и обграждаха жителите на Чайнатаун. Мнозина не искаха да тръгват. Крещяха:
	— Не можете да се отнасяте така с нас. Ние сме човешки същества!
	Чу се глас по мегафон, който каза на английски всички да останат по местата си, че това е хайка.
	Лин видя Лъки да се прокрадва из сенките. В суматохата из улиците беше дошъл бегом до операта. Чичо Еди го вмъкна вътре и двамата с Лин изчакаха сервитьорът от „Чайната“ да си поеме дъх.
	— Кметът е наложил пълна карантина — успя да каже Лъки. — Водят ни в лагер под карантина.
	— Къде са родителите ми? — попита Лин притеснена.
	— Баща ти ми нареди да изляза бързо отзад и да дойда при теб. Едва се измъкнах.
	— Баба добре ли е? — Лин се изплаши.
	Лъки увеси глава.
	— Съжалявам, Лин. Отведоха баща ти. Не успя да си намери документите.
	— Ще ида до Сдружението и ще проверя какво мога да науча от адвокатите. — Чичо Еди се втурна за палтото и шапката си.
	— И теб ще отведат, чичо — предупреди го Лъки.
	— Нека. Няма да чакам като куче.
	Лъки кимна към Лин.
	— Господин Чан искаше да направя всичко възможно да не вземат Лин.
	Лин беше раздвоена. Искаше да отиде с чичо Еди, да бъде с майка си и баща си. Но трябваше да се добере до Хенри и да му каже какво е разбрала за света на сънищата.
	— Чичо? — рече тя. Очите й плуваха в сълзи.
	— Чакай тук. — Чичо Еди отвори гардероба за костюмите. — Ще се върна веднага щом говоря със Сдружението. — Помогна на Лин да влезе. Тя седна на пода, прегърнала патериците си, скрита под купчина тежък реквизит. — Тук ще си в безопасност. — Чичо й затвори вратата.
	Но Лин разбра, че никъде няма да е в безопасност. Щом хората мразят самата мисъл за някого, тогава този човек не може никъде да е в безопасност. Щом като в сънищата й имаше призраци, не можеше да е безопасност. Тя затвори очи и се вслуша в шумовете, отвеждаха съседите й посред нощ. Притаи дъх, когато полицията нахлу в потъналата в мрак опера и започна да претърсва. Отвориха гардероба, но видяха само купчина костюми, затвориха го и си тръгнаха. Цяла вечност сякаш Лин лежа на пода на гардероба, усещаше спазми в краката си. Когато всичко утихна, тя излезе. Постоя миг, без да знае къде да отиде, нито какво да направи. После решително извади една перла и фазаново перо от украшението за глава на Дао Ма Дан. Надяваше се, че чичо й ще й прости, и ги пъхна в джоба си. Надзърна през една пролука във вратата на операта, не видя никого, и излезе, озърташе се за полицаи, докато вървеше през зловещо пустите улици на Чайнатаун, което отново й напомни за съня й. Потисна ридание и се вмъкна в „Чайната“, мина по потрошените чинии, за да стигне до телефонния указател, където намери адреса на „Бенингтън“. Грабна шапката на Хенри и я постави на главата си.
	Тръгна по сенките към железницата за дългото пътуване към онази част от града, където се намираше „Бенингтън“.


>>	Веселбата продължава

	Вятърът беше поел в предсказаната посока североизток по-рано от предвиденото. С такава сила плющеше върху ръчно изписания плакат, който Мейбъл и Джерико бяха провесили над входа на музея, че на него се четеше: ЕЧЕР ОЖБА НА ЯСНОВИД! В музея Джерико и Мейбъл се занимаваха с последните приготовления около откриването на изложбата. Мейбъл редеше малки триъгълници от сандвичи с кресон върху подноси, донесени от трапезарията на „Бенингтън“, а Джерико поставяше на мястото им последните брошури за изложбата.
	— Изглежда много хубаво. — Мейбъл се приближи към него.
	— Наистина — съгласи се Джерико. — Без твоята помощ нямаше да успея, Мейбъл. Благодаря.
	Прав си, помисли си тя.
	— Пак заповядай.
	Сам пристигна, изтръска капките от палтото си.
	— Навън става отвратително.
	— Надявам се, че това няма да спре хората — притесни се Мейбъл. — Изглеждаш страхотно, Сам.
	— Благодаря, Мейбъл. Ти също. Къде е Ийви?
	— Мислех, че идва с теб! — рече Мейбъл.
	Сам беше наполовина свалил палтото си. С въздишка го наметна обратно и го закопча. Пътьом си грабна сандвич от подноса и го натъпка в устата си.
	— Задръжте откриването. Връщам се с почетната гостенка.
	— Знаеш ли къде е? — попита Мейбъл и преподреди сандвичите, за да скрие празнината от липсващия сандвич.
	— Почти съм сигурен.
	Малко по-късно Сам се втурна в заведението под „Уинтроп“ и трескаво огледа тълпата. Група пияни гуляйджии се бяха надвесили над фонтана, където някой бе пуснал малка акула чук във водата. Акулата се луташе в плиткото, а посетителите я сочеха и се смееха. Ийви беше в центъра на вниманието на маса, пълна с модни богаташи, мъже и жени с лесни усмивки и непостоянна вярност, които сякаш поглъщаха всяка усъвършенствана от уроците по дикция дума, излизаща от устата й. Мъжът, който седеше твърде близо до нея, я прекъсна и подхвана някаква история, за която Сам можеше да си заложи главата, че е пълна скука. Насочи се решително към тях и потупа Ийви по рамото.
	— Ей, здравей, Сам — твърде ведро поздрави Ийви и Сам разбра, че е почти пияна.
	— Ийви, може ли да поговорим?
	— Ама виж сега, старче, не можеш ли да почакаш? — намеси се по-възрастен мъж с тънки мустаци. — Бърти ни разказваше страшно забавна история за…
	— Сигурен съм, че историята е да си умреш от смях, друже. Може чак да ми се наложи да отскоча и да си направя завещанието заради събитието, на което ще си умра от смях. Ийви, може ли?
	— На нейно място, щях да отговоря не може — упрекна го някакво момиче.
	— Нима — отряза я Сам.
	Ийви се почувства ужасно, скочи и приповдигнато каза:
	— Дръжте ми местенцето топло, пиенето — студено, мили мои! — и последва Сам към ъгъла. Мънистената й рокля се беше разшила и след нея се влачеха малки стъклени мъниста, приличаше на екзотична, сменяща оперението си птица.
	— Каква е основната идея, Сам? Защо беше толкова груб с приятелите ми?
	— Тези не са ти приятели. Истинските ти приятели се чудят къде си. Забрави ли?
	Безизразното изражение на Ийви му каза, че точно това е станало.
	— Тържественото откриване на изложбата на Ясновидците в музея. Тази вечер. Ти си почетен гост.
	Ниви прехапа устни и потри чело.
	— Честно, Сам. Тази вечер не мога.
	— Защо? Болна ли си?
	Сам притисна устни към челото й и стомахът на Ийви се присви.
	— Не. Но… предаването мина зле, Сам. Много зле.
	— Следващия път ще мине по-добре.
	— Няма. Не разбираш — измънка тя.
	— Разбирам едно, ти обеща, Ийви.
	— Знам. Знам, че обещах. И съжалявам. Наистина, обещах. Но… не мога.
	Сам скръсти ръце.
	— И защо?
	— Просто не мога. Това е всичко. О, извинете! — Ийви извика и даде знак на минаващия сервитьор. — Бъдете абсолютно неустоим и ми донесете още един коктейл „Венера Милоска“?
	— Разбира се, госпожице О’Нийл.
	— Знаеш ли защо са го кръстили така? Защото след две чаши вече не си чувстваш ръцете — направи опит да се усмихне Ийви, макар главата да я болеше, а душата й да беше изморена. А сега предаваше всички. Е, щяха да го преживеят. Всичко щеше да мине чудесно и без нея. Нямаше сили да се изправи пред всички онези хора в музея, особено след предаването от тази вечер. Едва можеше да гледа Сам в лицето. Той не сваляше очи от нея с граничещо с неприязън чувство, което проникваше през алкохолната омая, в която се бе потопила през изминалите няколко часа.
	— Това ли е всичко, което искаш? — попита огорчено Сам. — Да си прекарваш весело?
	— Ти ли ме питаш?
	— И аз обичам да си прекарвам весело. Но не през цялото време — издържа на погледа й той.
	Ийви се изчерви.
	— Ако си дошъл тук, за да ме изкараш извън нерви, мисията е изпълнена. Можеш да се пръждосваш.
	— Приятелите ти разчитат на теб.
	— Тяхна грешка — прошепна Ийви. — Искаш да се върна в онзи музей ли? Да говоря за призраци? Ти не си бил в онази къща с онова… онова създание. Не знаеш какво беше! — Изрече ядно. Очите й плуваха в сълзи. — Попитай Джерико. Той знае. Той разбира какво е.
	Искаше да го заболи, забеляза, че трепна от думите й, и това беше още един грях, за който да се мрази на сутринта, но сега, когато езикът й не знаеше прегради, не можеше да се спре.
	— Виждам как онези… ужасни твари излизат от горящите стени. Чувам Немирния Джон да ми казва — да ме предупреждава — за моя брат! Знаеше за Джеймс, Сам. Когато съм спокойна, виждам всичко. Затова не стоя спокойно и със сигурност не искам да си търся поводи да ги виждам по-често. Всяка вечер, преди да си легна, се моля тези картини да се махнат от главата ми. Не помогнат ли молитвите, моля се джинът да успее.
	Ийви усещаше началните признаци на главоболието. Позволила беше Сам да я доведе до това състояние. Там й беше грешката.
	— Съжалявам, не съм Джерико — студено рече Сам.
	— Аз съжалявам за всичко — измърмори Ийви.
	— Това включва ли и снощи?
	Тя не отговори.
	— Ийви, скъпа! — извика й кавалер с мустаци някъде отстрани. — Изпускаш цялото забавление.
	— Да не сте посмели да започнете без мен! — извика тя в отговор и избърса сълзите си с юмруци.
	С размазан грим на очите и с изискано начервените си под формата на лъка на Купидон устни, Ийви напомни на Сам за бляскавата любимка на тържеството по случай Новата година, но като въплъщение на отминаващата. Думите й за Джерико го бяха засегнали. Лошо. Опита се да го преглътне.
	— Ийви! — Леко я улови за ръката. — Веселбата не може да продължава вечно.
	Ийви вдигна очи към Сам, войнствено, но и донякъде умоляващо. Попита почти шепнешком:
	— Защо да не може?
	Дръпна ръката си и Сам я пусна, погледът му я изпроводи, докато тичаше презглава към живеещата за удоволствия тълпа.


>>	Забрава

	Хенри влезе в тунела, веднага осъзна присъствието на неясни силуети в мрака отгоре и разбра, че създанията преминават между световете — свръхестествения и обикновения, съня и действителността. Светещи очи дебнеха всяка негова стъпка. Същите тези сенки душеха въздуха около него, вдъхваха уханието му и по някаква причина не го следваха. Той навлезе в гората и тръгна към вира, викаше Луис. Но когато стигна до колибата, всичко беше сиво и размито. Над реката не грееше слънце. От огнището не се издигаше дим. Не го посрещна игрива музика. Опита се да отвори вратата, ала ръката му мина през нея като през вода. В сърцето на Хенри се промъкна паника.
	— Луис Рене Бернар, най-добре да ми отговориш, по дяволите! — Той срита дървото, но все едно ритна въздуха. Отпусна се на все още стабилната земя и заплака със сълзи на гняв.
	— Хенри?
	Стресна се от гласа на Уей Мей. Тя стоеше точно на входа на тунела. Роклята й се колебаеше между състоянията, променяше се от старомодна рокля в обикновената й, проста туника. Всичко в нея изглеждаше ефимерно.
	— Лин с теб ли е? — попита Уей Мей.
	— Не. Дойдох сам. Трябваше… трябва да открия Луис. Да го попитам защо днес не дойде на гарата. Цял ден чаках. Така и не дойде.
	Уей Мей тръгна по изсъхналата трева към него. Страните й бяха бледи, но очите й искряха.
	— Клетият Хенри. Искаш много да си с него, нали?
	— Да. Друго не искам.
	Тя постави ръце върху безжизнения испански бряст. Там, където го докосна, дървото разцъфтя.
	— Твърде много енергия се изисква, за да се съграждат сънища.
	Прокара ръка през тревата. Стръкчетата заискриха от цвят, който се простря чак до реката, зелен, полюшващ се килим.
	— Да правиш нещата така, както искаш — издиша Уей Мей — три кратки, резки издишвания и въздухът се изпълни с птича песен, водни кончета и синьо небе. Пейзажът бавно оживя като задвижила се въртележка. — За да стоиш далеч от болката.
	Уей Мей се намръщи към тунела.
	— Понякога аз, тя, си спомня. Спомня си, че й обещаха всичко — съпруг, дом, нов живот в нова страна — за да разбият накрая сърцето й. Но сега не могат да я спрат да сънува. Иска да ти помогне, Хенри. Иска. — Уей Мей примигваше, сякаш току-що си е припомнила нещо много важно, отдавна забравено. — Иска аз да ти помогна да бъдеш с Луис. Искаш ли да го видиш?
	Хенри се замая. Сънят се размаза по краищата.
	— Да — отговори той.
	От роклята си Уей Мей извади музикална кутия.
	— Какво би дал, за да го видиш отново? За да се сбъдне твоят сън?
	Сънища. Там живееше Хенри през по-голямата част от живота си. Никога не бе наистина тук, мислено винаги беше някъде другаде. И когато беше буден, бродеше из сънищата, както и когато спеше. Не искаше повече да мисли.
	— Всичко — отговори той.
	— Обещаваш ли?
	— Да.
	— Тогава сънувай с мен — каза Уей Мей и му поднесе музикалната кутия.
	Хенри задвижи ръчката. Зазвуча песничката и той запя шепнешком с нея.
	— За мен се събуди, красавице спяща, чакат те капки роса и звездна… с-светлина…
	Алкохолът и изтощението го надвиха. Докато свиреше песента, той се замисли за всичко, което беше изгубил: обични и стабилни родители, за каквито бе копнял с пълното съзнание, че желанието му е детинско. Лекотата в общуването с Тета. Музиката в него, която така и не беше завършил, никога не бе разказал на света историята си. Заплака за клетия, мил Джаспър и онези летни нощи в „При Селест“, за момчетата, които нежно се прегръщаха през раменете. И най-вече Хенри плака за Луис. Как можа Луис да го остави така? Как би могъл да продължи човек, когато знае, че любовта е толкова крехка?
	— Забрави. — Уей Мей го целуна по бузата. — Забрави — повтори тя и го целуна по другата. Вдигна високо ножа. — Забрави.
	Целуна го нежно по устните и после заби тънкото острие в гърдите му, точно над сърцето. Хенри изохка от болка, а тя вдъхна съня си в отворената му уста. Сънят се вля в него, отнесе спомените, грижите и волята му, заедно с живота му. За миг Хенри си помисли да се съпротивлява, но всичко му се струваше неизбежно, беше като да се предаде и потъне след безплодно, изтощително плуване. Вледеняването вече обхващаше вените му, крайниците му натежаваха, изпълваше го болезнен глад, който би могъл да бъде уталожен с нови сънища. Сякаш потъваше в дълбок, дълбок кладенец. Чуваше песента от музикалната кутийка изкривена и забавена. Клепачите му трепкаха, съгледа онези яркозелени, съкрушени създания, които го наблюдаваха от мрака.
	Отвориха устите си — „сънувайснассънувайснас-сънувайснас“ — и каканиженето им се засили, докато сляха некоординирания си напев с песента.
	Съпротивата на Хенри се сломи. Армията на сънищата напредваше. Той затвори очи и пропадна надълбоко.


	Събуди го настойчив кучешки лай. Хенри отвори очи към синьото небе, изпъстрено с розово-бели облаци. Имаше чувството, че е спал с години. Лежеше, а острите връхчета на стръкчетата трева гъделичкаха ръцете и врата му; наоколо ухаеше на топла земя и река, сладка детелина и испански мъх. Нов лай го накара да обърне глава надясно. Сред високата зелена трева, към него напредваше, душейки, развълнуваният, игрив като кутре Джаспър. Облиза бузата на Хенри с мокър език.
	— Джаспър. Ей, момче. — Хенри седна и зарови лице в кадифената козина на кучето. Някъде по пътеката от комина на колибата се издигаше дим. Той усети мириса му. Мирис на дим от дърва и на сладост, запари му по небцето. Готвеше се гърне с джам-балая*. Хенри едва ли не усещаше вкуса на пикантния сос с брашно.
	[* Креолско ястие с месо, зеленчуци и ориз, чиято рецепта е повлияна както от провансалската, така и от испанската кухня. — Б.пр.]
	Чу цигулката на Луис, свиреше „Ривиер Руж“. Джаспър хукна към колибата. Хенри го последва. Водни кончета се рееха над перестите ръбове на слънчогледите. Птици чуруликаха своята юнска песен, защото лятото беше в зенита си. Тук винаги щеше да е лято, Хенри го знаеше. Старите дървени стълби скърцаха под тежестта на стъпките му. Върнал се беше. Прибрал се бе у дома. Вратата беше гостоприемно отворена.
	До стената имаше легло и малка масичка с две кресла и стол, където седеше Луис, красив както винаги, цигулката беше подпряна под брадичката му. Снопове светлина се изливаха през прозорците, къпеха Луис в лъчисто сияние. Той се усмихна на Хенри.
	— Мон шер! Къде беше?
	— Бях… — Хенри започна да отговаря, но разбра, че не може да си спомни точно къде е бил или какъв е бил другият му живот, дали е бил важен или самотен, прекрасен или ужасен. Имаше смътното усещане, че е бил ядосан на Луис. И животът му да зависеше от това, не можеше да се сети по каква причина. Вече нямаше значение. Всичко се бе изпарило в мига, в който Луис прекоси обления в слънце под, за да го целуне. По-сладка целувка Хенри не си спомняше, поиска още една и още една. После свали Луис на леглото и пъхна ръка под ризата му, удиви се колко топла е кожата на любимия.
	— Никога повече няма да те оставя — зарече се Хенри.
	Навън грамофончетата растяха силни и морави, разпростираха се по земята във все по-разширяваща се синина.


>>	Осъзнаване

	— Откри ли Ийви? — попита Мейбъл Сам, който се втурна буреносно в библиотеката, метна палтото си върху лапата на мечката и се тръшна на дивана.
	— Да. Съжалявам, хлапе. Ще трябва да се справим без нея.
	— Няма да дойде, така ли? — попита Джерико. Махна палтото на Сам от мечката и му го подаде, изчака търпеливо Сам да стане от дивана, да вземе палтото и да го закачи, както се полага, в гардероба.
	— Напомни ми да налея на Ийви малко мозък — ядоса се Мейбъл.
	— Не се хаби — разубеди я Сам. — Не заслужава нищо подобно.
	На вратата се почука, последва поредица от по-ожесточени почуквания.
	— Знаех си, че ще дойде! — Мейбъл се втурна по коридора и отвори вратата, но там не стоеше Ийви, ами Лин, изцапана с кал.
	— О! Ако сте дошли за откриването, опасявам се, че сте подранили — обясни Мейбъл.
	— Търся Хенри Дюбоа. Аз съм негова приятелка. Търсих го в апартамента му, но не отговаря. После си спомних, че тази вечер се открива изложбата за Ясновидците и се надявах… Моля ви, може ли да вляза? Спешно е…
	До тротоара със свистене спря такси и от него изскочи Тета, все още със сценичния си грим и костюм. Хвърли пари към шофьора през прозореца и се провикна:
	— Задръжте рестото!
	Мемфис се измъкна от задната седалка, в ръцете си държеше Хенри.
	— Какво има? — попита Мейбъл, когато стигнаха стъпалата.
	— Т-това е Хенри — избъбри Тета с обезумял поглед. — Прибрах се и метрономът тиктакаше. Той броди из сънищата. Но вижте… — Тета посочи бледите червени мехури, които се образуваха по шията на момчето. — Не мога да го събудя. Мисля, че е болен от сънната болест.
	Устните на Хенри се открехнаха, клепачите му се присвиха. Ново петно се появи на кожата му.
	— Да извикам ли лекаря? Да се обадя ли на родителите ми? — попита Мейбъл.
	— Докторът няма да помогне. Нито пък родителите ти — каза Лин. — Това е тя. Тя го е уловила. Най-добре да ме пуснете да вляза.


	Гневен вятър виеше в прозорците и по покрива на музея, докато Лин седеше в библиотеката сред непознати, а бродещият из сънищата Хенри лежеше на дивана. Безценните минути се нижеха.
	— Казвам се Лин Чан — започна тя. — Аз съм бродница сред сънищата.
	— Друг Ясновидец — отбеляза Мейбъл.
	Лин разказа накратко за разходките с Хенри и за всичко, което бяха видели и преживели в света на сънищата, от Пневматичната транспортна компания на Бийч до странната примка на времето, която ги улавяше и срещаше всеки път с жената с воала. Разказа им също за разкритието, което сестрите Проктър бяха направили пред Хенри, и какво беше научила за жената с воала, която посещаваше мястото от своето минало и машината от сънища, която бе съградила тухла по тухла, призрак по призрак — огромна архитектура от илюзии, предназначена да не допуска мъчителните спомени.
	— Хенри е в беда. Нужна му е помощ. Нашата помощ.
	— Обърках се — призна Мейбъл. — Приятелката ти Уей Мей е всъщност призрак и тя и жената с воала са един и същи човек, така ли?
	Лин кимна.
	— Значи, тя дори не знае, че е призрак. — Мейбъл размишляваше над чутото. Погледна Тета. — За това говореше доктор Юнг, сянката на аза.
	Сам подсвирна.
	— Бива си я тая сянка. Моята само ме прави по-висок.
	— Всъщност тя не осъзнава какво прави — обясни Лин.
	— Пълни глупости! — заблестяха очите на Тета. — Тази лъжа е още от Адамово време. Знае. Дълбоко в себе си знае. Искам я мъртва.
	— Вече е мъртва — уточни Сам.
	Тета го изгледа гневно.
	Сам вдигна ръце в знак, че се предава.
	— Само отбелязвам.
	— Казваш, че гарата била построена за пневматичния влак на Бийч? Сигурна ли си? — попита Мемфис.
	— Да — каза Лин.
	— Това говори ли ти нещо, Поете?
	Мемфис посегна към палтото си за бележника със стихове.
	— Исая ме пита за нея. Всъщност дори я нарисува. Исая е брат ми — обясни той на другите, когато отвори тетрадката с рисунката на Исая на пневматичния влак на Бийч и светещите призраци, които изпълзяват от тунела.
	— Това е мястото — прошепна Лин. — Там ходим всяка нощ. Как брат ти…?
	— Исая има ясновидска дарба. Вижда откъслеци от бъдещето като радио, което улавя радиовълните — обясни Мемфис, като повтори обяснението, което му бе дала сестра Уолкър преди месеци в кухнята си. Не беше ли казала, че трябва да говори с него, преди да замине? Как му се искаше да беше приел предложението й. Със сигурност имаха много неща за обсъждане, когато се прибере, и този път Октавия нямаше да го спре. — Трябва да ви кажа нещо. Нали сте чули за онази жена, която оцеля от сънната болест, за госпожа Карингтън?
	Сам сви рамене.
	— Да. Разбира се. Излезе във всички вестници. Снима се със Сара Сноу.
	Мемфис пое дълбоко дъх.
	— Аз съм онзи, който всъщност я излекува.
	Лин вдигна очи към Мемфис.
	— Можеш да лекуваш ли?
	— Понякога — внимателно рече Мемфис. — Но никога не съм изпадал в изцелителен транс, както в този случай. Повече приличаше на сън, отколкото на транс. Мога само да кажа, че жената ме въвлече веднага в съня, затова ти вярвам за силата й.
	Сам седна.
	— Опитвам се да разбера всичко това…
	— Не се пресилвай — измърмори Джерико.
	— Този призрак, Уей Мей, или жената с воала, която и да е тя, може ли да улавя хората в сънищата, като в капан? — зададе все пак въпроса си Сам.
	— Така мисля — рече Лин. — От онова, което двамата с Хенри видяхме в онзи тунел, изглежда, че тя им предлага най-хубавите им мечти и когато вече не се съпротивляват, те остават в сънищата. Ако се съпротивляват, най-хубавите им мечти се превръщат в най-лошите им кошмари.
	— Но защо го прави? — попита Джерико.
	— Нуждае се от сънищата им. Черпи сили оттам. Те са като батерии, които захранват нейния свят. Затова жертвите на сънната болест изгарят отвътре. Усилието е огромно. Непрекъснатото сънуване ги разрушава.
	— Какво се случва със сънуващите, когато умрат? — попита Мемфис и стаята утихна.
	— Желанието им да сънуват не изчезва — накрая отговори Лин. — Ненаситни са. Гладни призраци.
	— Чудовища в метрото — измърмори Мемфис.
	Сам се намръщи.
	— Не знам накъде отива тази работа. „Чудовища в метрото“ не ми прилича на заглавие на страхотен, изпълнен с радост танцов номер.
	— Млъкни, Сам — сряза го Тета. — Мемфис, какво има?
	Мемфис се разхождаше напред-назад на едно и също място върху килима.
	— Исая все ми разказваше за кошмара, който непрекъснато сънувал. За някаква дама, която правела чудовища в тунелите.
	За „чудовища в метрото“. Смятах, че си измисля историята, за да му се размине, че е надраскал бележника ми. Но изпитвам неприятното усещане, че е казвал истината.
	— Изчезванията — намеси се Джерико. — Липсващите хора. Във всички вестници се появиха съобщения.
	— Мислиш, че всичко е свързано, така ли? — попита Мейбъл.
	— Убедена съм — увери я Лин.
	Мълния просветна в прозорците. Разнесе се тътен.
	— Всичко е било около нас. Просто сме го пропуснали — рече Джерико.
	— Защото не се е случило на вас — тросна му се Лин.
	— Нима? А вие, двамата с Хенри, сте го пренебрегвали, докато ви е било угодно — студено рече Тета.
	— Права си — призна Лин. — Сега, когато знам, трябва да я спра.
	— Така ли? И как ще стане? — попита Сам. — Ще я помолиш учтиво, ако може да е така любезна да престане да убива хора, защото не е хубаво ли? Все ми се струва, че няма да откликне на молбата ти.
	Лин се взираше в ръцете си.
	— Не знам, но трябва да опитам. Връщам се в света на сънищата. Ще открия Хенри и после ще се изправя пред Уей Мей.
	— Ами онези създания в тунела, ако наистина съществуват, ако Исая има право за тях, твоите гладни призраци? — попита Мемфис. — Как ще се отървеш от тях?
	— В Ноулс Енд, щом Ийви спря духа на Джон Хобс, и призраците изчезнаха — обади се Джерико и наруши мълчанието си по темата. — Сякаш бяха негово продължение.
	Стаята утихна за миг.
	— Сигурен ли си, че тук става дума за същото? — най-накрая попита Сам.
	— Не — призна Джерико.
	— Страхотно. Има ли някакъв буквар по следните дисциплини, свързани с призраци: четене, писане, аритметика, отърваване от отмъкващи душата демони за забавление и изгода? Защо няма хич нищичко полезно?
	Мейбъл подаде на Сам сандвич с кресон.
	— Благодаря, Мейбс.
	— Лоша смърт — промърмори Лин.
	— Моля? Каква лоша смърт? — попита с пълна уста Сам. — Не ми харесва и как звучи?
	— Уей Мей каза, че призракът не е имал хубава смърт. Но не знаем как е починала. Знаем само, че в нашия сън излиза от едно и също място всяка нощ: Уей Мей изтичва покрай нас към магазина за дрехи на Девлин. Гарата на Пневматичната транспортна компания на Бийч е построена под магазина на Бродуей и Уорън, близо до метростанцията при Кметството. Трябва да има нещо там долу, което е важно за нея. Но не знам какво.
	Върху дивана в стил честърфийлд пръстите на Хенри се сгърчиха, сякаш бе уловен в мрежата на сънуването. Нови белези от изгаряне се появиха на врата му.
	— Каквото и да решим да правим, трябва да започваме — подкани ги Тета. — Моля ви.
	Мемфис докосна Хенри.
	— Мога да се опитам да го излекувам.
	Тета улови ръката на Мемфис.
	— Миналия път за малко не те е убила.
	— Но този път няма да се хвана на номерата й.
	— Не — рязко рече Лин. — Влезеш ли в съня, вече не можеш да се защитиш. Всичко може да се случи. Ще попаднеш в клопка като Хенри. Трябва да отида аз. Аз съм будна в съня. Различно е. Отивам за Хенри.
	— Ами ако не се получи? — попита Джерико.
	— Трябва да се получи.
	— Но ако не се получи? — настоя той.
	Лин погледна към Хенри.
	— Влизаме в тунелите. Откриваме какво е толкова важно за Уей Мей, че я задържа там.
	Високо, неравно тропане отекна из музея, сякаш някой тропаше и риташе по входа едновременно. После се чу сподавен вик:
	— Ей! Пуснете ме! Замръзвам тук!
	— Ийви! — възкликна Мейбъл.
	Отвориха вратата и видяха Ийви, подпираше се на касата, гримът около очите й се беше размазал, вонеше на джин.
	— Бих искала да предложа услугите си за каузата на това превъзходно тържество за страшилките и плашилките, както обещах. — Тя се поклони претенциозно и наведе глава. — Оу! Какво сте сложили на тази стена?
	— Злийви, отрязала ли си се? — попита Тета.
	— Естествено, че не — измърмори Ийви. Дъхът й миришеше на алкохол, вдигна къдрица от челото си. — Хубаво. Може би сооосан. Това е на френски. Знам малко френски… Аву.
	— По дяволите — вдигна ръце Тета. — Само това ни трябваше.
	Ийви се олюля и блъсна на пода поднос с кукли от една странична масичка.
	— Охо. Май ви отидоха кукличките — разсмя се тя.
	— Върви си у дома, Ийви. Имаме си достатъчно проблеми тук — Сам я задърпа към вратата.
	Ийви се заклатушка около него.
	— Пусни ме, годенико!
	— Не съм ти годеник. Това беше рекламен трик, помниш ли?
	— Правилно. — Ийви едва преглътна думата.
	— Годежът ви фалшив ли е? — попита Джерико.
	Ийви впери поглед в Джерико и бързо извъртя очи.
	— Мога да ви уверя, че чувствата, които Сам Сергей Лойд Любович храни към всяко момиче, са просто игра.
	Тя политна, Джерико я улови. Прегърна я с ръка през раменете.
	— Държа те.
	Мейбъл разбра всичко, усети тежест в стомаха.
	— Ще направя кафе — рече сподавено и тръгна към кухнята.
	— Тази част не съм я пропуснала — обяви Ийви, докато вървеше по коридора към библиотеката. Отпи от шишето си, по брадичката и по роклята й потече джин. — Опа. Гадателката на влюбените не разгада приближаването на тази беда.
	Сам смени шишето й с чаша.
	— Изпий това.
	Ийви го погледна жално.
	— Защо го правиш? Какво съм ти направила? — отпи от чашата и се намръщи. — Има вкус на вода.
	— Вода е.
	— Знаеш ли какъв й е проблемът на водата? Няма джин в нея. — Тя му върна обратно чашата. — Ама аз мислех, че това е тържество! Къде са всички? — Завъртя се, олюлявайки се. Спря, когато видя Лин. — Как сте — поздрави учтиво и тръгна към нея, протегнала ръка. — Аз съм Еванджелин О’Нийл.
	— Знам коя сте — каза Лин.
	— Ийви, това е приятелката на Хенри, Лин Чан, другата бродница из сънищата, за която ти разказвах — представи я Тета.
	— Точно така. Бродницата сред сънищата. — Ийви удари по креслото и завалено изнедоволства. — Всичко живо е с божествена дарба! Стана пренаселено.
	— Млъкни, Злийви, или кълна се, ще те сложа на място — закани се Тета.
	— Трябва да го направим тази вечер. Веднага — предупреди ги Лин и насочи вниманието им отново към проблема, пред който бяха изправени.
	— Тази вечер ли? — попита Мейбъл.
	— Не можем да чакаме — заяви Лин. — Трябва да е сега, преди да го увлече по-надълбоко.
	— Какво става? — пиянски попита Ийви. — Това някаква забавна игра ли е?
	— Имаме проблем с призрак — осведоми я Сам. — Сънната болест? Причинява се от призрак.
	Ийви заклати глава енергично.
	— Не. Стига толкова. Да ви кажа ли една тайна? Не ми харесват особено призраците. Ужасни хора.
	Мемфис подсвирна тихо, поклати глава.
	Очите на Тета плувнаха в сълзи.
	— Той улови Хенри, Злийви.
	Едва сега Ийви забеляза Хенри, който лежеше на дивана, неподвижен и блед.
	— Хенри. Миличък Хенри.
	— Най-добре да се захващаме за работа — каза Сам.
	Джерико откъсна парче хартия от един експонат и с големи букви написа: ОТМЕНЕНО. После го окачи на входа на музея.
	— Навън е излязъл страшен вятър — съобщи той.
	— Лин, за колко да навия будилника? — Тета нагласяваше стрелките.
	— Два часа. Не ми се струва разумно да оставам дълго в съня. Ще ми трябва и шапката на Хенри — рече Лин.
	Тета напъха овехтялата сламена шапка в ръката й, после седна до него и започна да гали челото му.
	— Идваме за теб, Хен.
	Лин започна да маха шините си, за да й бъде по-удобно. Забеляза, че Джерико я наблюдава съсредоточено, и страните й пламнаха.
	— Ще съм ти много благодарна, ако не ме зяпаш.
	Той пребледня.
	— Погрешно ме разбра.
	— Детски паралич — припряно обясни Лин. — Виждам, че ти е интересно.
	— Знам — каза Джерико, толкова ниско и тихо, че едва го чуха от тътена на гръмотевицата. Зави Лин с одеяло. — Удобно ли ти е?
	— Да — рече тя.
	— Доведи нашето момче, Лин. Върни ни го здрав — помоли я Тета.
	Лин кимна. Мейбъл постави часовника на масата, а Лин се заслуша в равномерното тиктакане, искаше й се да й действа успокояващо. Притисна шапката на Хенри до гърдите си. С другата си ръка улови перото, напомняне за битката, която й предстоеше. После пое дълбоко въздух, затвори очи и се подготви за най-важната разходка сред сънищата в своя живот.


>>	Безумството на сънищата

	Лин се събуди на вече познатите улици в някогашния Ню Йорк. Тази част на съня вече не притежаваше предишната енергия и цвят. Когато покритата каруца изтрополи покрай нея, тя беше повече представа за мъж и кон. Гласът на Алфред Ели Бийч затихваше в мъглата:
	— Елате… удив… смаян… бъдещето…
	Цялата сцена приличаше на овехтял спомен, който се разпадаше и изчезваше.
	За миг Лин се притесни, че изобщо няма да стигне до Хенри. Чу се сподавен вик — „Убийство!“ — и след няколко секунди, жената с воала изтича покрай нея, присъствието й беше толкова нищожно, че отвори невероятно малко пространство в стената. Лин бързо се шмугна след нея, молеше се да не се затвори, докато преминава. Без Хенри до нея, призрачното подземие беше мрачно, самотно и страшно. Но в този момент Лин не биваше да се колебае. Най-накрая стигна до подземната железопътната гара. Беше осветена и гостоприемна, сякаш я очакваше, но сега, когато знаеше как е направена, гостоприемството не й действаше успокояващо. Лин натисна клавиш на пианото.
	— Хенри? — извика тя. — Хенри? Лин е. Идвам за теб.
	Фарът на влака просветна в мрака, обяви пристигането си.
	Лин се качи, сама пое на път обратно към Уей Мей и нейния свят от сънища.
	Пристигна на поляната и завари Уей Мей, седеше на тревата близо до някаква идея за кучешки дрян и си пееше щастливо. За миг решимостта на Лин се огъна. Уей Мей носеше украшение за коса на кралска наложница като някоя от нейните любими романтични героини от операта. Видя Лин и се засмя:
	— Здравей, сестрице! Как си? — попита тя и завъртя глава наляво и надясно, за да покаже с гордост украшението си.
	Ден по рано на Лин украшението щеше да й се стори прекрасно и очарователно.
	— Сигурно ти е била необходима много енергия, за да го направиш — хладно попита Лин.
	— Но си струваше усилието — усмихна се Уей Мей и на Лин леко й прилоша. — Радвам се, че се върна. Хайде да пиеш чай с мен? — Тя наля чаша и я поднесе на Лин.
	Лин не я взе.
	— Не мога да остана дълго. Дойдох да поговорим.
	Уей Мей размаха ръка във въздуха, сякаш разчистваше последните останки от дим в стая.
	— За снощи ли?
	— Да. И по други въпроси.
	— Всичко е забравено, сестричке. Прощавам ти за това, което направи. Знам, че имаше добри намерения. Но не искам да говоря повече за злощастия. Ето. Седни до мен и ще ти разкажа всичко за операта тази вечер, може да изпълняваш която роля си пожелаеш, без ролята, която аз изпълнявам, разбира се.
	Лин не помръдна.
	— Уей Мей, къде е Хенри?
	— Хенри ли? Той е с Луис, разбира се.
	— Уей Мей, трябва да го пуснеш.
	— Не знам за какво говориш. Той е щастлив с Луис в техния сън.
	— Не. Той е уловен в съня. Не можеш да останеш тук, Уей Мей. Нито един от нас не може да живее в сънищата. Ти… причиняваш страдание на хората. Караш Хенри да страда.
	— Никога не бих причинила страдание на Хенри.
	— Всичко това — посочи с жест Лин — е извлечено от неговата ки. Той ще умре, Уей Мей. И после ще се превърне в едно от онези овъглени, съсипани създания, от онези гладни призраци, пуснати из нашия свят.
	Уей Мей запуши ушите си с ръце.
	— Говориш безсмислици! Върви си, щом само искаш да ме тормозиш.
	Лин трябваше да намери подход, да намери как да проникне през замъгленото съзнание на Уей Мей и да я накара да проумее действията си. Предложи й ръка.
	— Искам да ти покажа нещо. Важно е. Ще се разходим ли, сестрице?
	При думата сестрице Уей Мей се усмихна.
	— Това нова игра ли е?
	— Това е експеримент — рече Лин.
	— Пак наука — въздъхна Уей Мей. — Добре, войниче. Но после ще играем в нашата опера.
	Тръгнаха през гората. За първи път Уей Мей не бърбореше и Лин усети бдителността й.
	— Къде ме водиш? — попита Уей Мей.
	— Малко по-нататък.
	Веднага щом навлязоха сред първите дървета, пред тях се изправи входът на тунела.
	Уей Мей отстъпи намръщена.
	— Защо ме доведе на това прокълнато място?
	— А ти защо не влезеш вътре?
	— Казах ти! Нещо ужасно се е случило на това място. Сега тя живее тук.
	— Жената с воала. Онази, която плаче.
	— Да, да. Казах ти вече. — Уей Мей отвърна поглед.
	— Откъде знаеш?
	— П-просто знам! Усещам… я.
	— Защо ти можеш да почувстваш емоциите й, но аз и Хенри не можем?
	— Откъде да знам? — тросна се Уей Мей. Скръсти ръце на гърдите си. — Не искам да остана тук. Да се връщаме.
	— Знаеш какво се е случило там, нали? Винаги си знаела. Коя е тя?
	— Спри!
	— Спомни си, Уей Мей. Знам, че не искаш, но трябва да го направиш. Трябва да си спомниш какво се е случило.
	— Не искам сънищата ми да бъдат съсипани.
	Лин не мръдна.
	— Уей Мей, преживяла си ужасно нещастие и аз съжалявам за това. И аз страдам заради твоята болка. Но вече можеш да намериш покой. Можеш да намериш успокоение. Мога да ти помогна.
	Уей Мей изглеждаше объркана.
	— Аз вече съм намерила спокойствие. Тук. В сънищата.
	— Просто влез вътре с мен. Само за това те моля. — Лин пристъпи гърбом към тунела. Усети как кожата по тила й настръхна. — Разходи се поне веднъж с мен в тунела и ти обещавам никога повече да не го споменавам.
	Тя направи втора крачка гърбом и Уей Мей зейна ужасено.
	— Сестрице! Какво ще ми направи тя?
	Лин пак пристъпи заднешком, Уей Мей запуши устата си с юмруци. Очите й бяха огромни.
	— Тя ще… ще… недей.
	— В науката се нуждаем от експерименти. Докажи ми, че греша. Ела с мен.
	И с тези думи Лин влезе в тунела.
	— Лин! Моля те!
	Викът отекна около Лин. Тя не изпускаше стоящата под слънчевата светлина Уей Мей, но чувстваше мрака зад гърба си.
	Уей Мей се приближи. Дишаше накъсано, в гласа й имаше отчаяние.
	— Моля те, Лин.
	Сърцето й биеше лудо, Лин направи нова стъпка гърбом, още една. Зад нея мракът въздъхна, сякаш силен повей мина през сухи листа, и тя трябваше да напрегне цялата си воля да не хукне отново към светлината.
	Уей Мей се поколеба за миг и внимателно пристъпи в мрака, огледа се страхливо в земния гроб. Нищо не се случи и Лин се почуди дали в крайна сметка предположенията й не са погрешни.
	— Сестрице? Къде си?
	— Тук съм. — Гласът й беше дрезгав. — Ела при мен.
	Уей Мей тръгна в тъмното, подскочи, когато светлината запращя по стените.
	— Моля те, да се връщаме, Лин.
	— Влез още малко навътре — прикани я Лин.
	Тухлите оживяха с пращене, засветиха с огромен брой сънища. Уей Мей се приближи към стената като любопитно дете. Постави ръка върху първия сън, после върху втория, взираше се в образа на жената с воала, която тичаше към магазина на Девлин.
	Уей Мей запя нежно, сякаш приспивно.
	— Ла-ла-ла-ла-ла… Събуди се за мен. Звездна светлина… сладки сънища… — Песента й се превърна в шепот. — Чака… ме.
	Фосфоресцираща аура омекоти линиите, очертаващи силуета й, сякаш се надига нещо скрито дълбоко в нея, и тя падна на земята, закрила лице в шепи. Воят, който нададе, едва не разби сърцето на Лин.
	— Защо? — изхлипа Уей Мей.
	— Съжалявам — бореше се със сълзите и Лин. — Много съжалявам.
	— Как можа да ми го причиниш? — трепереше Уей Мей.
	— Нека ти помогна.
	Очите на Уей Мей просветнаха. Зъбите й се удължиха, заостриха се.
	— Нямаш чест! Като онзи мъж, който ме измами.
	Зад Лин мракът оживя. По камъка заудряха нокти. Задращиха. И Лин не знаеше кое е по-ужасяващо — мисълта за онова, което може би лежи в необятния мрак зад нея, или създанието, което се преобразяваше пред очите й. Уей Мей се надигна от земята, тръгна бавно към Лин. В това време скромната й туника се превърна в дълга бяла рокля. Кървави петна се появиха и разпростряха по тъканта като зейващи рани. Украшението за глава изчезна, а спретнато сплетената тъмна коса на Уей Мей се разплете. Напада по раменете й, чорлава и изпокъсана. Острите й зъби заблестяха. Морави пъпки се появиха над бялата панделка на гърлото на Уей Мей. Язвителният й глас проряза въздуха.
	— Ще ти покажа ужаса на твоите желания. Ще ти покажа безумството на сънищата. Ще ти покажа как светът те разкъсва. Ето как твоят сън се превръща в прах.
	Воалът се свлече. В ръката й се появи нож. Уей Мей се хвърли и улови Лин за тила.
	— Сънувай с мен, сестрице — изръмжа тя и заби ножа. Устата й се открехна и тя вдъхна съня си в устата на Лин.
	Лин се съпротивляваше, но накрая всяка съпротива беше безсмислена. Ръцете й увиснаха покрай тялото, отпуснати и дълги, сякаш най-накрая се бяха освободили от тежко бреме.
	И след това рухна.


	Мейбъл натисна будилника, Хенри и Лин продължаваха да спят.
	Лицето на Джерико беше мрачно.
	— Не мога да я събудя.
	Тета разтърси Хенри.
	— Събуди се! Хайде, Хен! Моля те.
	Възцари се зловеща тишина, Тета стана и погледна към останалите.
	— Няма да стоя тук, докато някаква вещица убива най-добрия ми приятел. Мисля, че трябва да слезем в тунелите, да открием железопътната гара и онова проклето нещо долу, което е толкова важно. Мисля, че трябва да го изгорим, ако се наложи. Какво от тия страшилки и плашилки може да ни е от полза?
	Мейбъл затършува из чекмеджетата, наизвади всевъзможни вещи — ритуални ножове, защитни талисмани, дървена пръчка, камъни и дървена кутия.
	— Някое от тези неща върши ли работа? — попита Тета, която оглеждаше едно дървено колело с прикрепени пера.
	— Вероятно — отговори Джерико. — Проблемът е, че не знаем как действат. А и Уил винаги е казвал, че всяка култура има свои самобитни вярвания за призраците. Няма гаранция, че африканският амулет ще те защити от китайски призрак, например. Трябва да знаеш повече за онова, срещу което се изправяш.
	— Как можем да разберем? — попита Тета. — Двамата, които знаят най-много за нашия призрак, лежат безчувствени.
	— Може би някой ще погадае на някоя вещ, щом вече сме стигнали дотам? — подхвърли Сам и погледна към изтегналата се в креслото Ийви.
	— Струва ми се, че в момента Злийви не може да прочете и указанията върху консерва с грах — рече Тета.
	— Напълно съм в състояние, уверявам ви. — Ийви подсмръкна.
	— Страхотно. Някой да донесе на великата пияница кафе. — Сам отвори шкафа с оръжията. — А и няколко от тези ножове няма да ни навредят.
	— Съгласен съм. Тези фенерчета също ще дойдат от полза — добави Мемфис и провери батериите на едно от тях.
	— Джерико, двамата с Мейбъл останете тук и продължавайте да ги будите — нареди Сам, докато взимаше сакото си.
	— Би трябвало да дойда с вас — възрази Джерико. — По-едър съм.
	— Известно ми е. Имам очи — сопна се Сам. — Но ако Лин и Хенри пламнат в огън, ще имаме нужда от някой, който да ги замъкне под душа. Или да се пребори с онова, което се домъкне тук.
	— Не одобрявам — възрази Джерико.
	— И аз нищо не одобрявам от цялата работа, приятел! — повиши тон Сам. — Ако имаш по-добра идея, кажи ми я.
	Джерико нямаше по-добра идея, но се засегна, че трябва да остане в музея, вместо да е там, където се развива действието. Все тази роля изпълняваше и вече му беше омръзнала.
	— Добре — промърмори той.
	— Тета, ще се чувствам много по-добре, ако останеш тук — рече Мемфис.
	— Как не. Хенри е най-добрият ми приятел, единственото ми семейство. Само него си имам.
	— Имаш мен — нежно каза Мемфис.
	— Поете, друго имах предвид…
	— Мейбъл не бива да идва. Тета не бива да идва. Защо никой не е така крав… кравалерс… защо никой от вас, негодници, не се погрижи за мен? — нацупи се Ийви, както седеше изтегната в креслото.
	— Аз ще се погрижа — заяви Тета. Вдигна я да седне, допря чаша кафе в устата й и буквално го изсипа в гърлото й.


>>	Ужасна смърт

	Тета, Мемфис, Ийви и Сам стигнаха до парка пред Кметството, лееше се проливен дъжд. Водосточните тръби бяха препълнени с листа и приличаха на кални реки, изливащи се в каналите и канавките. Оттук се виждаха полицейските светлини, които все така осветяваха Чайнатаун, но паркът беше безлюден.
	— Не забравяйте, че в тези тунели изчезват хора — напомни им Мемфис. — Бъдете нащрек.
	— Ако това трябва да ме окуражи, най-добре смени подхода — рече Сам.
	— Имам да споделя и нещо, което ще повдигне духа ти — рече Мемфис, вдигна реверите на палтото си до врата и погледна към буреносните сиви облаци по нощното небе, — трябва да се надяваме, че тунелите няма да се наводнят.
	— На работа. Искам всичко това да свършва и Хенри да е в безопасност — Тета потрепери от студения дъжд.
	— Според мен е най-добре да влезем през метростанцията при Кметството — предложи Мемфис.
	— Наистина ли искаш да минеш през тези тунели? — попита Тета.
	Мемфис изказа съжалението си със свиване на рамене.
	— Друг начин не виждам.
	Забързаха надолу по стълбите на метростанцията при Кметството и минаха през металните прегради. На перона нямаше жива душа.
	— Божичко. Тук е като библиотека. Здравейте! — провикна се Ийви и гласът й отекна над релсите.
	— Спри се, Злийви! — сопна й се Тета. — Ако онези… създания… са тук долу, нали не искаш да ги насъскаш към нас?
	Ийви сгуши глава изплашена.
	— Просто ми хареса как звучи гласът ми.
	Тета извъртя очи.
	— Нали.
	— Насам — прошепна Мемфис и останалите го последваха към края на перона, надзърнаха през парапетите към релсите отдолу.
	Тета погледна колко е високо.
	— Подигравате ми се.
	Мемфис я улови за ръка.
	— Ще ти помогна, Принцесо. Само се дръж до мен.
	— Поете, ще се държа толкова близо до теб, че ще решиш, че си натрупал четирийсет килограма.
	Мемфис скочи и първи се приземи долу. Улови Тета, наслади се на тежестта на тялото й в ръцете си.
	— Нищо работа — усмихна й се той. — Слизай, Ийви.
	Ийви се опита да скочи, но токът й се закачи. Залитна и почти събори Мемфис.
	— Внимавай — рече той и я улови.
	— Накъде? — попита Сам, приземи се долу и избърса ръце в панталоните си.
	— Лин каза, че железопътната гара за пневматичния подземен влак на Бийч е близо до улиците Бродуей и Уорън, затова нататък. — Мемфис посочи напред към завоя на тунела, осветен само от редици помощни лампи, монтирани високо на стените. Беше тъмно, мръсно и опасно — никаква пътека, само стени и релси. Ако дойдеше влак, щяха да попаднат в безизходица. Третата релса пулсираше от електричеството, което усещаха във въздуха и в зъбите си.
	— Внимавайте тук. Тази е с тока — предупреди ги Сам.
	— Какъв студ е само — измрънка Ийви, думите й все още бяха леко завалени. Поизтрезняла беше от кафето и студа и в настроението й се бяха появили нотки на гняв и войнственост.
	— Ще го преживееш — рече Сам. — Освен ако онези гладни призраци не ни спипат, в такъв случай няма да преживееш, но ще се спасиш от студа. В крайна сметка те чака страхотна нощ в Манхатън. Хип, хип, ура.
	— В много странно настроение си — възнегодува Ийви.
	— Странен тип съм — изръмжа Сам и насочи фенерчето си по пътеката напред. — Върви.
	Мемфис вдигна очи, попиваше мрачното величие на метрото.
	— Но има своя красота, нали? Като град под града.
	— Щом казваш, Поете. Колко остава? — попита Тета, приковала очи към траверсите; не искаше обувките й да се заклещят в тях.
	Мемфис заобхожда с фенерчето бетонния свод на галерията.
	— Стига Лин да не греши за мястото на подземната гара, около трийсетина метра май?
	По релсите изприпка плъх и Тета се стресна. Мемфис я прегърна.
	— Той е по-изплашен и от нас.
	— Тогава е изплашен до смърт.
	Докато вървяха, галерията се напълни с вода. Миришеше на сяра и гнило. Притиснаха носове, дишаха през уста.
	— Сам — каза миг по-късно Ийви. — Не знам какво става.
	— Колко си пияна ли?
	— Не. Имам предвид… имам предвид мъртвите и Джон Хобс. Уил. Ротке. Онези карти, които открихме. Проектът „Бъфало“ — рече тя, последните думи се заплетоха от надебелелия от алкохола език. — Трябва да ти кажа нещо, Сам. Става дума за снощи и онова, което се случи по време на предаването.
	Сам посочи към мрака, който ги обгръщаше в галерията, метал и земя се мярнаха на светлината от фенерчето.
	— Сега ли искаш да говорим?
	— Шшш, слушай. Онзи тип ми донесе гребен, на който да гадая. Сам, гребенът беше на Джеймс — разказа Ийви, опряла ръка на гърба му за повече стабилност.
	— За какво говориш?
	— Гребенът. Каза, че принадлежал на негов приятел, но лъжеше. Гребенът е бил на брат ми. Докато бях в транс, видях Джеймс.
	Сам държеше фенерчето насочено към пътеката пред тях и премисляше думите на Ийви.
	— Ти познаваш ли човека, който ти донесе гребена?
	— Не, изобщо. Кълна се.
	— И откъде този Не знам Кейси се е сдобил с гребена на брат ти?
	— Каза ми, че някакви мъже му платили да ми го донесе. Мъже в тъмни костюми.
	— Мислиш, че са онези типове, които влетяха в офиса, когато бяхме в пощата ли?
	— Не знам, Сам. Вече нищо не знам — преглътна Ийви. — Като за теб и мен, например.
	— Теб и мен не съществува. Снощи ти го изясни прекрасно — измърмори Сам. — Виж, поиска от мен да изиграя роля, това и направих. Оттук нататък продължавам сам.
	— Кой сега лъже? Забравяш. Гадах по личните ти вещи. Познавам те.
	— Познаваш ме дръжки.
	Но джинът беше освободил и последните задръжки на Ийви.
	— Видях те. Истинския теб. Държах тайните ти в ръцете си. Изплашен си, Сам. Преструваш се, че не те е страх, но те е страх. Като всички нас.
	Сам се завъртя.
	— Знаеш само веселби, приятно прекарване и да разправяш на хората онова, което искат да чуят по радиото. И да разбиваш сърца, това знаеш.
	Сам продължи напред, светеше с фенерчето пред тях. Ядосваше се, че Ийви го беше объркала. Така ставаше, когато допуснеш хората близо до себе си, веднъж свалиш ли гарда, трудно е да го вдигнеш отново.
	Ийви се препъваше след него.
	— Добре! Забрави. Аз съм само някакво момиче от радиото. Хубаво, гадая само по онова, което хората решат да ми дадат, Сам. Ти крадеш каквото ти харесва и никога не се замисляш за цената. — Сълзи напираха в очите й.
	— Не реви — нареди Сам. Вътрешно целият се сви на кълбо. — Моля те, не реви. Никаква защита нямам срещу сълзите на момичетата.
	— Няма да плача заради теб, Сам Лойд. Връщам ги обратно — обяви Ийви с тракащи зъби. — Но само не ми казвай какво знам. Защото нямаш представа.
	— Вече не знам дори за какво спорим.
	— Нека просто да сложим призрака да нанка. Искам вана. Искам дванайсет вани. А утре можем да обявим трагичния край на нашия годеж. Искаш да си сам? Бъди сам — отсече Ийви и двамата продължиха да вървят в мълчание.
	Водата вече стигаше до прасците. От движенията им плискаше по стените на тунела, плискаше по дрехите им, премръзнаха от нея. Ийви огледа извитите стоманени подпори на тунела на метрото от другата страна и перона за обратната посока. Мракът просветна за секунда, разкри избелял силует на човек с миньорска каска. В него обаче имаше нещо странно. Беше приклекнал, устата му се отваряше и затваряше, отваряше и затваряше.
	Ийви ахна.
	— Какво има сега? — попита Сам.
	— Ви… видя ли го?
	— Какво да видя?
	Ийви посочи през тунела към празното място.
	— Нищо — рече тя. — Нищо.
	— Ей! Мисля, че го открих! — извика Мемфис. Стоеше пред стара врата, украсена с позлатени цветя, следи от отдавна отминала епоха. Ръждата не можеше да скрие някогашната им красота. Мемфис и Сам дръпнаха вратата срещу напора на водата, след толкова години на бездействие пантите се отвориха със съпротива.
	— Влизаме — каза Мемфис.
	Фенерчетата не бяха от голяма полза в дълбокия, кадифен мрак на метрото, но накрая очите на всички привикнаха с него. Лъчът в ръката на Мемфис обхождаше забравената гара и за кратко осветяваше разрушената й красота.
	— По дяволите — възкликна Сам, извил назад глава, за да огледа високите, сводести тавани. Стъклописът беше потънал в десетилетен прах. Позлатен полилей висеше застрашително на повредената си верига. Той разчисти паяжините от нащърбените клавиши на пианото. Натисна един, от който не излезе звук.
	Все едно се намираха в потънал кораб на сушата. Ниско долу лежаха изгнилите останки на първия подземен влак на град Ню Йорк.
	— Внимавайте със стълбите — предупреди Мемфис, докато слизаха към по-ниския перон. Пъхна глава във вагона. — Тук има само прахоляк.
	Фенерчето му попадна на потрошените крушки, които обкръжаваха входа на станцията, и табелата с надпис: ПНЕВМАТИЧНА ТРАНСПОРТНА КОМПАНИЯ НА БИЙЧ.
	— Също като на рисунката на Исая — измърмори Мемфис.
	— Не ми харесва усещането, което внушава това място — рече Тета.
	— Защо призраците не ходят на страхотни места като „Клуб 21“? — Ийви извади скритото в жартиера си шише с алкохол.
	— Злийви! — Тета изтръгна шишето от ръцете й. — Ще те убия.
	— О, моля те, Тета! Тук е ужасно.
	— Чак ще ме разплачеш! — изръмжа Тета. Отпи от шишето и го предаде на Мемфис. — Не й го връщай.
	— Имах. Много. Лош. Дееееен! — извика Ийви и викът й отекна от стените на станцията.
	— Шшшт! — прошепна Тета. — Да ни избият заради теб ли искаш?
	Сам решително се приближи към Ийви.
	— В ефир си, Гадателко на възлюбените. Време е да намериш нещо, върху което да гадаеш, за да разберем как да се отървем от тези призраци, да спасим приятелите си и да се измъкнем оттук.
	Лицето на Ийви се изкриви от отвращение.
	— Аз гадая по вещи, не съм компас. Не можеш да ме насочиш на север и толкова.
	Тета я изгледа гневно.
	— С удоволствие кракът ми би те сритал по…
	— Не може ли да гадае по някоя от тези лампи или по парче тухла? — намеси се Мемфис.
	— Бих могла. Но ще е много общо. Те не са принадлежали на никого конкретно. — Ийви едва изрече конкретно. — Никой не оценява това умение.
	— Ако на теб ти е все едно, аз не бих искал да оставам тук повече от необходимото. Колкото по-бързо открием нещо, което може би е принадлежало на нашия призрак, по-добре — заключи Мемфис.
	Тета и Ийви стояха една до друга, Тета оглеждаше на светлината от фенерчето си празната станция. Сам държеше своето, насочено към Мемфис, а той ровеше в рушащите се тухли, търсеше някакъв предмет, който да е от полза.
	— Нищо — рече Мемфис след известно време и избърса ръцете си в панталоните. — Да погледнем долу.
	Четиримата тръгнаха по прашните релси, осветяваха натрупаните там камъни, ритаха в купчините пръст и гледаха как в разни посоки се пръсват насекоми.
	— Тук няма нищо, Мемфис — каза Сам.
	— Остана само едно място. — Мемфис кимна към тунела. — Май е най-добре да влезем там.
	— Страхувах се, че точно това ще кажеш — рече Тета.
	Мракът беше потискащ. Светлината от фенерчетата беше съвсем недостатъчна. Тета държеше едната си ръка напред, за да се ориентира накъде да върви.
	— Няма да повярваш какви тайни трябва да пазя в това радио — проговори Ийви, алкохолът сякаш беше отключил шкафа с всичките й мисли и те излизаха оттам една след друга. — По-голямата част от времето хората са страшно самотни. Най-вече това усещам от поставените в ръцете ми вещи, докато съм в транс: колко безкрайно, ужасно самотни си мислят, че са хората, а трябва само да протегнат ръка и да докоснат някого…
	Пръстите на Ийви докоснаха рамото на Тета. Тета изкрещя, а Ийви отстъпи и се препъна.
	Мемфис се завъртя, готов да нанесе удар с нож.
	— Какво има?
	Тета постави ръка на гърдите си.
	— Злийви! Ще ми докараш сърдечен удар!
	— Само… аз само… — запелтечи Ийви — да обърна внимание.
	— Недей.
	— Същото, както когато гадах на гривната ти — рече Ийви. — Не исках да ти кажа какво виждам, защото ме беше страх, да не би да се разстроиш, разбра ли? Някои хора никога не се замислят за това — повиши тон тя и отправи гневен поглед към Сам. — За всичко, дето постоянно нося в себе си.
	— Какво видя, докато гадаеше по гривната на Тета? — попита Мемфис.
	— Нищо не е видяла, Поете. Млъкни, Злийви! — Тета изръмжа, но беше не толкова гневна, колкото изплашена.
	— Видях! Хвана ме страх за теб, Тета — призна си Ийви. — Всички ония пламъци.
	— За какво си дрънка сега зъбите? — не разбра Сам.
	— Пияна е. Но млъква веднага, нали, Злийви! — рече Тета.
	— Ай, ай, капитане — отдаде чест Ийви. Обърна се и се препъна, падна по гръб на земята. — Ох.
	Мемфис й помогна да стане. Пръстите му напипаха нещо твърдо под нея.
	— Сам, ще бъдеш ли така добър да насочиш фенерчето насам?
	Светлината улови блясъка на лъскав сив участък в пръстта.
	Мемфис приклекна и се разрови.
	— Мисля, че открих онова, което търсим.
	— Поздравления, Злийви — потрепери Тета. — Май канчето ти е компас все пак.
	Ийви се взираше в мумифицираните останки — потънали очи и открити, изгнили зъби, разкъсана, изцапана с кръв рокля.
	— Не искам да докосвам нищо по това… това… — рече тя и размаха пръст към трупа. — Това.
	— Злийви, трябва, за да разберем.
	— Добре — съгласи се тя след кратко мълчание. — Заради Хенри, нали. — Бореше се да си свали ръкавиците. Полусвалени, изшляпаха на върха на пръстите й. — Вече май не вършат работа.
	— О, за Бога. — Тета ги издърпа.
	Устата на Ийви се изкриви в гримаса, викът застана точно зад зъбите й, когато пръстите й докоснаха скелета.
	— Защо не бях бродница сред сънищата? — завайка се тя пискливо. — Защо трябва да гадая по вещи?
	— Хайде, Савска царице. Ти можеш — окуражи я Сам.
	Ийви улови китката на мъртвата, вдишваше и издишваше, полагаше усилия да се отпусне. Видението започна като бодежи, които се разпростряха по ръцете й, стегна мускулите по врата й. След това изпадна в транс, видението се разгърна като филм на ярък екран.
	— Кораб. На кораб съм — рече Ийви. Засмя се. — Страдам от морска болест.
	— Добре ли си? — Гласът на Сам.
	— Интересува ли те? — измърмори Ийви.
	— Какво? — не разбра Сам.
	— Нищо — измрънка Ийви. Позволи си да се поотпусне за миг, за да се почувства по-добре. — Има кораб, от който слизат пасажерите — каза тя отнесено. — И надпис… Пристанище… Сан Франциско.
	Пазачите насочваха пасажерите към някаква сграда, където да бъдат уредени документите им. Останала без корени, така се чувстваше Ийви. Усети страха на момичето. Той я притискаше, от него сърцето й препускаше, затова се опита да се отдалечи от момичето, да се съсредоточи върху документа в ръката му. Издаден беше на китайски и на английски:
	— „О’Баниън и Лий“, сватбени агенти.
	В претъпканата сграда влязоха двама мъже. Единият беше едър, плещест бял мъж с дълги бакенбарди и мустаци със завити върхове. Другият беше китаец, облечен в западен костюм, който се усмихваше, без да се показват зъбите му. Платиха на дежурния имиграционен служител петдесет долара, за да гледа в друга посока, и отведоха това момиче и други две със себе си. Гледането заплашваше да се изплъзне.
	Ийви сграбчи костеливата китка и пред погледа й се появи мизерен нюйоркски бедняшки квартал: покрити с кал улици и конски фъшкии. Мръсни дрипльовци, които просят за огризки. Беззъба, покрита с нечистотии жена говореше нежно на увито в парцали бебе върху голата й гръд. Около нея летяха рояци мухи.
	— Шшш, добро момче — говореше жената, Ийви видя, че бебето е мъртво.
	Пияница подаде чашата си и с груб, ирландски акцент извика:
	— Добре дошли във Файв Пойнтс, задния двор на ада.
	Някакъв мъж, покачил се на сандък за сапун, крещеше към тълпата:
	— … затворете границите за китайските отрепки, чиито развратни жени мърсят младите ни мъже, разрушават семействата ни, взимат работата на белите…
	— Савска царице? Друго? — гласът на Сам я достигна отдалеч.
	Видението на Ийви се спря на чорлава жена, която лежеше на тясна кушетка и стискаше музикална кутия. Имаше стъкления поглед на зависима от опиума. Но това беше същото момиче. Ийви го почувства.
	— Мисля, че я открих — измърмори тя.
	Усещаше опиума във вените й, как я замайва и поболява. Разстояние. Трябваше да се отдалечи.
	Мъжът с дългите бакенбарди дръпна завесите.
	— Остави настрана сънищата. Време е за работа, Уей Мей.
	И зачака със свалено палто. Ийви разбра защо е там и какво се очаква да направи Уей Мей. Не можеше повече да остане в това видение. Опита се да прекъсне връзката, но изглежда видението имаше да й покаже още нещо.
	Слабо изстена и стисна зъби, когато продължи напред във времето.
	Отново мръсните улици. Мъжът с бакенбардите облечен в хубав костюм. Уей Мей тичаше към него, заби ножа в гърдите му, заби го пак и пак. В сините очи на мъжа се четеше изненада, слисване. Кръвта потече по бялата му риза, рукна по пръстите му. Падна на улицата. Полицейски сирени. Викове.
	— Убийство, убийство — мърмореше Ийви.
	Чувстваше, че сърцето й бие в унисон със сърцето на момичето. То бягаше от тълпата, спусна се по стъпалата към мазето в магазина на Девлин, към гарата на Пневматичната транспортна компания на Бийч. Скри се в спрелия вагон, под кадифения диван, където заспа. В съня си Уей Мей чу шумове. Някакви мъже работеха. Тя отвори очи само веднъж, видя как светлината намалява и постепенно напълно угасва, но беше толкова слаба, че можеше само да спи.
	Вече беше будна. Разяждаше я глад за опиум. На Ийви й се повдигна, когато Уей Мей повърна жлъчка и затрепери. Излезе нестабилно от вагона и разбра, че тунелът е зазидан. Навсякъде цареше мрак. Отчаяна заудря с ръце по тухлите. Спусна се по стената. Ийви усети как въздухът става тежък, главата й натежава. Навън. Това искаше Уей Мей. Навън. Да излезе от ужасния гроб. И единственият начин за бягство, който откри, бяха сънищата.
	Ийви прекъсна връзката и падна на колене, едва дишаше.
	— Злийви, добре ли си? — Тета я потупа два пъти по гърба.
	— Ох! Спри! — Ийви се отдръпна.
	— Мислех, че се давиш!
	— Опитвах… се… да дишам. — Тя пое още няколко жадни глътки въздух. — Дошла е тук да се скрие — разказа все още задъхана. — Но е станало в деня, в който са затворили гарата. Зазидали са входа, докато е спяла. Погребали са я жива.
	— Каква ужасна смърт. В пълна самота — рече Сам.
	Умълчаха се, осмисляха ужаса и тъгата на Уей Мей.
	— Научи ли нещо, което да ни подскаже как да се отървем от тази дама или от спектакъла на танцовата трупа от призраци? — попита накрая Тета.
	Ийви все още държеше ръка на врата си, за да успокои препускащия си пулс.
	— Не мога да кажа със сигурност, но когато бях в транс, усетих нещо. Това ужасно място… м-мисля, че то я държи тук. Не може да намери покой. Трябва да изнесем костите й. Трябва да се погрижим за нея.
	— Подобаващо погребение — поясни Мемфис.
	— Добре. Ще направим погребение. Къде? — попита Сам.
	— Църквата „Света Троица“ е наблизо. Имат гробище. Това е свещена земя — каза Мемфис.
	— Според теб дали ще се получи? — попита Тета. — Джерико твърди, че всяка култура си има собствени вярвания.
	— Убий ме, ако знам. Новобранец съм в тая игра с призраци — сви рамене Сам.
	— Не можем да я оставим на това ужасно място — заяви Ийви. — Това е ясно.
	— Добре, ще се постарая да я махнем от тук. Мемфис, ще помогнеш ли на приятел? — попита Сам.
	Вдигнаха внимателно скелета на Уей Мей. Някои от костите се разпаднаха на прах, но други останаха непокътнати.
	— Не можем да ги напъхаме в джобовете — рече Сам.
	Мемфис си свали палтото.
	— Ето.
	Сам постави в него костите, а Мемфис внимателно ги уби на вързоп.
	— Дръж — рече Сам и подаде на Ийви черепа. — Това можеш да го носиш ти. Весела Коледа.
	Устата на Ийви се изкриви от отвращение.
	— Ти завинаги ми съсипа радостта от коледните празници.
	— За Бога, да се омитаме — подкани ги Тета, събра изцапаната с кръв рокля на топка и тръгна решително през разнебитената, изоставена гара. — Срамота — възмути се тя, докато оглеждаше вече прогнилото великолепие. Но помисли и за трагичната участ на Уей Мей.
	Вървяха през тунела, когато зад тях се чу шум: тих, но постоянен, като тежки дъждовни капки, които падат от тавана — една, две, три, четирипетшест, още и още. Тета погледна назад и видя създание, което много приличаше на приклекнал в мрака мъж, отворил уста за протяжен вой. В необятния мрак запримигваха светлини. Видя само някакви откъслеци от мъжа: остри като на акула зъби. Бледа, напукана кожа. Невиждащи очи.
	— Мемфис — прошепна Тета.
	Фенерчето трепна в ръката му. Той понечи да го вдигне, но Тета притисна ръката му надолу и поклати глава.
	— Вървете — подкани ги Сам. — Нагоре и навън.
	— М-мразя призраците — прошепна Ийви. — Наистина, наистина ги мразя.
	Остарялото дърво на стъпалата, водещи към перона за чакащи пътници, проскърца шумно под тежестта на четирима. Силен шепот изпълни станцията. Над тях покритият с петна таван загъмжа.
	Тета прошепна:
	— Сега какво ще правим?
	Мемфис я улови за ръката.
	— Според мен да тичаме.


>>	Грамофончетата

	Хенри отвори очи и погледна към слънцето. Лежеше на дъното на лодката, полюшваше се по течението. Не знаеше колко дълго се е носил така; знаеше само, че Луис не е до него.
	— Луис? — извика той. — Луис!
	Забеляза Луис да седи горе на хълма под плачещата върба, сред поле от диви грамофончета.
	— Ето те. — Хенри отиде до него и седна. — Навсякъде те търсих.
	— Май ме откри. — Гласът на Луис прозвуча безизразно.
	— Какво да направим…, да излезем с лодката? Да разходим Джаспър? За риба?
	— Искам да ти разкажа за грамофончетата, Хенри. Спомних си ги. Защо не ги харесвам — тихо каза Луис и Хенри усети дълбоко в себе си, че сънят става друг.
	— Няма значение. — Хенри не искаше да води този разговор. Искаше само да се носи по реката, двамата под само тяхното слънце. — Хайде. Рибата кълве.
	Предложи му ръката си, но Луис не я улови.
	— Трябва да ти кажа сега, докато все още имам смелост да го направя.
	Хенри разбра, че той няма да помръдне, затова седна и зачака.
	Луис изричаше думите бавно, сякаш всяка изискваше усилие.
	— Помниш ли, че ти разказах как ходих една вечер до „Бон Шанс“ и питах за теб? Баща ти изпрати някакви мъже при мен. Наредиха ми да те оставя. Но не можех да го направя. Затова те ми се нахвърлиха. Не че и преди не са ме били, но тези бяха различни. — Луис събра в шепи пръст, разтри ситния пясък между пръстите си. — Един от тях ме удари силно по главата. Винаги съм си мислел, че имам твърда глава, но… — Той се усмихна на шегата си, усмивката му беше почти невидима. Вдигна поглед към безжалостната синева на небето. — Нече си спомням, спомням си… — каза отчасти с почуда, отчасти със съжаление.
	Хенри долови как някаква истина се спуска като ангел на отмъщението.
	— Не искам да съм тук. Да се спуснем по реката, скъпи. — Хенри отчаяно подръпна ръката на Луис, но Луис не се съгласи.
	— Трябва да ти кажа, шер. И трябва да го чуеш. Главата ме заболя някак много силно. Истинска мал дьо тет*. Затова лежа тук на земята, за да си почина. — Луис изскубна морав цвят от гъстата полянка с цветя и го уви около пръстите си. — Кръвоизлив в мозъка. Нищо не можеше да се направи. Мъжете се върнаха и ме откриха на земята, вкочанен и неподвижен. Погребаха ме точно тук, под грамофончетата. И това е мястото, на което съм, шер. Където съм, откакто ти напусна Ню Орлиънс, много време мина.
	[* От фр. „mal de tête“ — главоболие. — Б.пр.]
	— Не е вярно.
	— Истина е, шер.
	— Тук си! Тук си до мен.
	— Къде е тук, Хенри! — настоя Луис. — Спомни си, Хенри. Спомни си.
	Хенри затвори очи и изключи света. Умение, което владееше с лекота, по рождение, наследено от родителите му, които никога не бяха пожелали да видят истината за каквото и да било, включително за собствения си син. Но ако някой отказва да види истината, това не означава, че тя изчезва. Хенри не искаше да си спомня, но беше твърде късно. Тя вече си пробиваше път.
	— Чаках те. На „Гранд Сентръл“. Ти така и не слезе от влака. Изобщо не си получил писмата ми, нито телеграмите.
	Спомни си. Фонда за пианото. Отвори очи, върховете на дърветата губеха цвят. Тъпа болка пулсираше из тялото му. Лицето му беше мокро.
	— Искам да остана тук с теб.
	— Не може, шер. Трябва да напишеш куп песни.
	Хенри поклати глава.
	— Не. Не.
	— Не знам как стигнах дотук, нито защо трябваше да се видя с теб за последен път. Страшно съм благодарен за тази възможност. Но сега трябва да вървя. Ти също. Трябва да се събудиш, Хенри.
	Хенри погледна Луис. Любимият му беше болезнено красив. В спомените на Хенри той винаги изглеждаше такъв: млад, пълен с възможности, обгърнат от лъчисто сияние. Нещо в тази подробност извика други спомени. Кой му беше казал, че мъртвите са заобиколени от сияние? Виждаше момиче с яркозелени очи, приковани към него, с преценяващ поглед.
	Лин. Безцеремонната, откровена Лин.
	Още в самото начало му бе казала, че в сънищата открива само мъртвите.
	Лин. И Тета. Ийви и Сам.
	С всяка нотка на пробуждане, болката се изостряше. Джаспър проскимтя и близна ръката му. Хрътката погледна към него, като че чакаше отговор на въпрос. Хенри наклони глава назад и запримигва към неясните листа на бряста, търсеше точните думи.
	— Знам. Знам — предаде се той. Извика, когато болката го преряза.
	— Трябва да сме силни — рече Луис. — Целуни ми, шер.
	Луис постави устни върху устните на Хенри и в целувката вложи цялата си сила. Когато двамата се отделиха един от друг, Луис вече изчезваше като лунен лъч върху небето на зазоряване.
	— Джаспър. Ела, момче. Време е да се прибираме. — Той подсвирна и кучето скочи към него. Залязващото слънце разпали цвета на реката до искрящо златистооранжево. — Тръгвам натам. Но ти не можеш да дойдеш. Още е рано за теб.
	Луис махна от брега на реката и се превърна в създание на светлината, частица от взето назаем слънце.
	— Напиши ми хубава песен, Хенри! — извика той.
	Хенри махна в отговор със свито гърло.
	— Приятни сънища.
	Луис се изкачи по стълбите към колибата, постепенно избледня до сиво. После до Хенри долетя слабият, изпълнен с тъга плач на цигулката. Нотите се позадържаха миг-два на вятъра и изчезнаха.
	Друг спомен се пробуждаше в него — чувството, че е необходим някому, все едно беше близнак, който усеща липсата на другия.
	— Лин — Хенри си спомни и хукна към гората.


>>	Упойващата безполезност на надеждата

	Хенри и Лин лежаха съвършено неподвижно на дългия диван и сънуваха, а Мейбъл и Джерико ги наблюдаваха тихо. Мейбъл си взе един от овлажнелите сандвичи с кресон от купа, който оклюмваше върху хубавия поднос. Вече беше върнала от вратата неколцина гневни посетители на откриването. Съдбата на музея бе предрешена след провала на изложбата, но в момента той не им се струваше важен.
	— Според теб какво сънуват? — Тя отхапа от сандвича.
	— Не знам.
	— Надявам се, че са добре там долу.
	— Не бива да съм тук. Трябваше да съм с тях — възнегодува Джерико и някакъв бент се пропука в Мейбъл.
	— За да бдиш над Ийви ли? — попита тя, вдигнала очи към него.
	Джерико отново обърна поглед към спящите си приятели.
	— Не казах това.
	— Не е и необходимо. След Ноулс Енд ли се случи, или преди това?
	Джерико пак не отговори, но мускулите на челюстта му се изопнаха.
	— Май няма значение. — Мейбъл остави настрана остатъка от сандвича си. Черни точки затанцуваха пред очите й, едва сдържаше сълзите си. — Щом предпочиташ нея, защо ме целуна?
	— Не е толкова просто.
	Мълнии просветнаха в прозорците. Върху юмруците на Мейбъл падна ярка светлина. Всяка луничка по кожата й стана видима. Ийви беше избрал. Нямаше значение, че Ийви можеше да разбие сърцето му, че никога нямаше да го обича така, както Мейбъл го обичаше, нито че Мейбъл доброволно беше отделила от времето си, за да помогне за изложбата. Нямаше значение, че Ийви можеше да има всяко момче, което поиска, а и ги искаше. Той беше избрал нея. Мейбъл спря да диша, когато го осъзна. Всеки ден Мейбъл Роуз полагаше усилия, за да направи света по-справедлив, а жестоката истина беше, че има несправедливост, която никой не може да премахне. Не можеш да накараш едно момче да те харесва, само защото ти много го харесваш. Тази вечер тя наблюдаваше Джерико и Ийви и разбра истината: Джерико беше влюбен в Ийви. Ийви дали знаеше? През цялото време ли е знаела, дори когато насърчаваше Мейбъл и я съветваше за Джерико?
	Боже, каква идиотка беше.
	И мразеше тази рокля. Ийви грешеше — изобщо не й подхождаше. Ийви искаше да я вижда такава. Всички искаха да я виждат такава: милата, стара Мейбъл. Предсказуемата Мейбъл, на която можеше да се разчита. Жизнерадостната Мейбъл.
	Щом си идеше вкъщи, щеше да изгори тази рокля.
	Джерико се отдаде на стария си навик да свива и отпуска юмруци. Преди Мейбъл го намираше за ексцентричен, но и с особен чар. Сега я подразни.
	— Искаш ли кафе? — попита той.
	Това беше предложение за мир, разбра Мейбъл, но нямаше да му даде такъв повод за успокоение. Поклати глава.
	Джерико отиде в другия край на стаята и си наля кафе, каквото нито искаше, нито му трябваше да пие. Истината беше, че той искаше Ийви, но не беше сигурен, че може да я има. Можеше да има Мейбъл, но не беше сигурен, че я иска. Нито един от двата сценария не го удовлетворяваше. И като никога му се искаше някой да му обясни емоциите и момичетата, да му помогне да намери решение на въпроса как човек разбира, че случващото се е, както трябва да се случва.
	— Целунах те, защото исках — отговори след малко Джерико.
	— Опитваш се да си мил ли?
	— Не. Това е истината.
	— Ако искаш отново да ме целунеш, можеш да го направиш — заяви Мейбъл. — Но само ако наистина го искаш. Не съм Ийви. И никога няма да бъда.
	Джерико протегна ръка и улови нейната, Мейбъл трепна. Какво означаваше жестът му? Братска привързаност ли беше, или някаква по-силна страст? Не беше целувка, това беше ясно. Край, шепнеше умът й. Все още има надежда, настояваше сърцето й. Как го беше казал Джерико: упойващата безполезност на надеждата? Добре, точно в този миг Мейбъл искаше да се опие от нея.
	На дивана Лин леко пое дъх. Пръстите й се свиха, после отново се отпуснаха.
	— Дали е добре? — попита инстинктивно Мейбъл.
	— Така мисля. Вероятно трябва да продължим да наблюдаваме. — Джерико се отдръпна.
	— Разбира се — на Мейбъл й докривя, че Джерико имаше право, докривя й от това, че всичко беше объркала.


>>	Ангели на ужаса се спускат на земята

	Вой и ревове изпълваха руините на пневматичната железопътна гара на Бийч. Странните светещи създания се надигнаха и наскачаха по потъналите в прах релси. Начинът, по който се движеха — с треперене и олюляване, следвани от светкавични приливи на адреналин — напомняше движенията на ранено животно, решено да оцелее.
	— Сънувайсънувайгладнисънувай… — говореха в хор.
	Като хлебарки извираха все по-бързо от процепите на стените. Мемфис преброи пет, десет, най-малко дванайсет. Оставаха десет стъпки до вратата. С една ръка държеше здраво костите на Уей Мей. Пръстите на другата си ръка беше преплел с пръстите на Тета.
	— Тичайте — нареди той и четиримата хукнаха към прашния перон, минаха стремително през вратата. Зад тях призраците недоволно изреваха.
	— Как да се върнем към гарата? — извиха Тета.
	— Насам. — Мемфис насочи фенерчето си наляво и спря. Изправи ръка, за да спре другите, после внимателно го насочи напред.
	В неясната светлина стоеше женски призрак със синя дреха. Главата й рязко се извърна към тях. Подуши. Горната й устна се изви, разкри неравни зъби.
	— Намърдайте — прошепна Мемфис. — Изобщо… не… шаввайте.
	Момичето в синята рокля пристъпи несигурно веднъж, отново подуши. Залитна. После устата й се отвори с крясък. Друг крясък й отговори, ревът на нечестива армия.
	Сам насочи фенерчето си вдясно. Дългият коридор изглеждаше пуст.
	— Оттук — изкрещя и хукнаха навътре в тунела на метрото.
	— Не искам да ви казвам, че ви казах — заговори на пресекулки заради тичането Ийви, — но аз нали ви казах.
	— Пести си силите. — Сам се задъхваше. — Ще ти трябват.
	Мемфис погледна през рамо към зелените струйки, просветващи под сводовете. Към тях на тласъци и с гърчове се движеше група създания. Ужасните им гърлени и резки ревове отекваха в тунела. Предупреждаваха ли ги? Или искаха подкрепление от себеподобните си.
	— Внимавай! — Мемфис дръпна Сам назад, миг преди обувката му да попадне под дървената обвивка на третата релса.
	— Благодаря, приятел — едва промълви разтрепераният Сам. — Да съм се изпекъл.
	— Рано е за благодарности. Тунелите са дълги с километри. Пълно е с места, където тези създания могат да се крият.
	— Не спирайте — настоя Тета. — Виждам станция пред нас. Сигурно е спирката при моста Бруклин.
	Ярките лампи на станцията заподскачаха пред погледите им. Близо бяха. Сам чу шум като от хищни нокти, тропащи върху покрития с плочки под. Тилът му настръхна. Огледа се. Нищо. Но окото му улови движение на около три стъпки. Насочи светлината напред между арките. Високо горе, извит на мост, като гигантски паяк, съскаше и бързаше призрак, ноктите му тропаха отчетливо по плочите, все едно токове на обувки. Изсъска отново и скочи на релсите пред тях. От призрачната му уста се полюляваше плюшен заек.
	— Какво. Е. Това? — Тета се закова на място.
	— Дете — отговори Мемфис. — Просто дете.
	— Било е дете — поправи го Сам и се отдръпна. — Сега е… някакъв демон.
	— Всички деца са демони — произнесе се почти останалата без дъх Ийви. — Точно затова винаги съм отказвала да работя като бавачка.
	— Млъкни, Злийви — шепнешком я скастри изплашената Тета.
	Вечерта беше оживяла от писъци, вой и гърлени ревове, демоничен хор, който се приближаваше. Момиченцето пред тях отвори уста. Черна като нощ кръв потече из дълбоките процепи от двете страни на устата й; приличаше на гладно животно, надушило своята жертва.
	— О, това е неописуемо — потресена от ужас изшептя Ийви.
	Призрачното момиченце се втурна напред, устата му изтрака и се затвори, но то не премери добре движенията си. Препъна се и падна по лице на релсите. В тази частица от секундата Мемфис дръпна Ийви и я заблъска към станцията при моста Бруклин. На релсите създанието, което някога е било момиченце, обърна глава към тях, душеше. Разкряска се и се втурна след Мемфис и Ийви. Из тунела се показаха и други светещи в мрака твари и препречиха пътя на Сам и Тета.
	— Хайде. — Сам поведе Тета през релсите към тръгващ в друга посока тунел.
	— Но Мемфис…
	— Не можем да минем оттам. Тета! — настоя Сам. — Или ще тръгнем насам, или сме мъртви.
	Тета неохотно ги изпроводи с поглед и хукна до Сам из тунелите, отдалечавайки се от Мемфис и Ийви.


	Мемфис и Ийви се качиха на перона на станцията при Бруклинския мост, минаха през новите метални прегради за монети, покрай дървения механизъм за късане на билети, вече реликва, и се насочиха направо към празната будка за билети. Мемфис тръшна вратата и я заключи. Светещият призрак не се виждаше. Само след миг обаче малките ръце се показаха на ръба на перона, момиченцето се издърпа и изпълзя пъргаво като буболечка.
	— У дома имах приятелка, Доти, която имаше свръхгъвкави стави, мислех си, че е върхът. А всъщност е ужасяващо — прошепна Ийви.
	— Шшшт — предупреди я Мемфис.
	Призракът-дете подуши два пъти, после се хвърли към желязната врата на будката за билети. Ийви и Мемфис извикаха и се стовариха върху стената в тясното пространство. Ръцете на призрака се промушиха под тесния процеп за подаване на рестото. И се заогъваха от вътрешната страна като змия.
	— Мразя. Призраци — изпищя Ийви. Отвори вратата и издърпа Мемфис след себе си, хукнаха по стъпалата към улицата. Първото стълбище завършваше с коридор, който се разделяше наляво и надясно.
	— Накъде? Накъде? — изкрещя Ийви.
	Нямаше значение. И от двете посоки идваха призраци. Момиченцето вече се изкачваше отдолу.
	— Стой зад мен. — Мемфис придърпа зад себе си Ийви.
	— Иска ми се да ти кажа да не се правиш на благородник, но съм ужасена.
	— И аз.
	Ийви обаче заобиколи и застана до Мемфис, уловила ръката му.
	— Наистина исках да съм уважавана личност — рече тя, възвърнала гласа си.
	Призраците приближаваха. Момиченцето вече почти беше изкачило стъпалата. Намираше се само на стъпка от Ийви, която подуши идващата от призрака миризма на гнило и видя тъмните прорези по светещата й кожа. Искаше й се да затвори очи, но беше ужасена. Мемфис стискаше ръката й.
	Създанието, което някога е било момиченце, се доближи до Мемфис и пое дълбоко въздух. Присви се и се отдалечи, съскайки. Нададе вледеняващ кръвта вой. Другите му отговориха. Мемфис и Ийви не помръдваха. Момиченцето заслиза надолу по стълбите, обратно към мрака, душейки за нова жертва.
	— Защо го направи? — попита Ийви.
	— Не знам — също шепнешком отвърна Мемфис. Огледа коридора вляво и вдясно. — Не се движат. Да тичаме, докато можем — рече той и на Ийви не й трябваше втора покана. Безмълвно се заизкачваха стъпало по стъпало с изострени сетива. Накрая излязоха на мокрите улици и в изливащия се над главите им дъжд нададоха крясъците, които бяха таили. Скритите под чадърите си минувачи ги изгледаха, сякаш са луди. Някаква жена прикри уста с облечена в ръкавица ръка.
	— Боже мили — възкликна тя и чак тогава Ийви осъзна, че държи, притиснат под лакътя си черепа на Уей Мей.
	— Играем „Хамлет“ — обясни Ийви и пъхна черепа под палтото си. — Всяка вечер от осем и сутрешно представление в неделя.
	— Виждаш ли Тета? — попита Мемфис, фенерчето му описваше около тях кръгове.
	— Може би са излезли първи и вече са напът към гробището — отговори Ийви.
	— Без Тета не тръгвам.
	— Няма да вляза втори път там долу — отсече Ийви. — Разбрахме се да идем в църквата „Света Троица“. Знаят, че там трябва да се срещнем. Колкото по-бързо заровим тези кости, толкова по-бързо ще се отървем от опасността.
	Дъждът се стичаше по тревожното лице на Мемфис.
	— Сигурна ли си?
	— Вече в нищо не съм сигурна, Мемфис.
	Мемфис погледна още веднъж притеснено към метрото. Стискаше здраво костите към гърдите си.
	— Остават шест пресечки до църквата. Да побързаме.
	— Време е за второто действие, Йорик. — Ийви улови здраво черепа и тръгна след Мемфис в дъжда.


	Сам и Тета тичаха на север, навлязоха в тунел, който беше в строеж и без изход, задръстен от отломки, стоманени и дървени парчета, тръби, гигантски машини и оборудване за копаене. През една тръба в него се изливаха отпадните води и водата от бурята. Вече стигаха до коленете им.
	— Сам, спри! — Преви се Тета. — Къде са Мемфис и Ийви?
	— Не знам. — Сам изохка сподавено, притискаше ръка отстрани, където го болеше. — Но трябва да се измъкнем оттук.
	— Как? Тук няма изход, а онези създания са зад нас! — възкликна Тета. Очите й търсеха оръжие в клаустрофобичното пространство. Избра къс от тръба и я размаха като бухалка.
	Сам тръгна през мръсната вода нататък. От бетонната стена стърчаха няколко пръстена, погледна нагоре.
	— Мисля, че това е стълба от шахтата и води към улицата!
	Тета тръгна към стената. Изведнъж спря.
	— Тета, побързай!
	Тя поклати глава. Улови здраво тръбата.
	— Нещо се движи. Под водата.
	Сам застина. Обходи със светлината от фенерчето тъмната вода.
	— Нищо няма. Всичко е наред. Не спирай да се движиш.
	Тета направи крачка и отново спря. Повърхността на водата забълбука; отдолу се появи сияние, надигнаха се вълни. И пред нея изскочи призрак, препречи всяка надежда да стигне до Сам и стълбата. Беше истински великан, много над метър и осемдесет, широкоплещест, с телосложението на зидар или ковач. Очите му бяха млечнобели, сякаш от дълго време не бе виждал светлина, зъбите му — остри като игли, ами устата… устата му се отваряше с неестествена подвижност и по тебеширенобялата челюст се стичаше тъмна, лепкава слюнка. И този шум — сякаш всички демони на ада пееха.
	Гърлото на Тета се сви, тя задиша на кратки, повърхностни тласъци. Страхът я улови още по-здраво и пробуди спомен — дълги вечери, ослушва се за стъпките на Рой, взира се в кръглата дръжка, тялото й е замръзнало в очакване на ударите.
	— Тета — извика Сам. — Дръж се!
	Но Тета не чуваше Сам. Имаше опасност да се отдели от себе си, съзнанието й да напусне тялото й, да се отдалечи от страха и болката, както правеше с Рой, сякаш някакво дете с пръст я приканва и посочва скрит килер. Смътно осъзна, че Сам се втурна напред и заби ножа в широкия гръб на призрака, но и че действието се оказа безсмислено. Затрепери, когато Сам изправи ръка и изкрещя:
	— Не ме виждаш! — Но съкрушеното създание се насочи невъзмутимо към Тета.
	— Сънувайсънувайгладнисънувай… — проговори то с гъргорещ, сатанински глас.
	Лампата от миньорската каска просветна в очите на Тета, сякаш светлинни бутони, които хипнотизираха.
	Гласът на Рой отекна в главата й:
	„Къде е вечерята ми, Бети Сю? Флиртуваше ли с онова момче, Бети Сю? Видях те. Е, не ме лъжи. Знаеш какво мисля за лъжите.“
	Призракът се вкопчи в ръката й. Миришеше на гранясало месо и вкиснало мляко. Тета обърна глава и затвори очи. Мислеше за Рой, който тръгва към нея, стиснал юмруци, за подигравките и колана му.
	— Сънувайгладнисънувайгладни… — изръмжа създанието. Не мислеше. Не чувстваше.
	Отвратителният му дъх беше върху врата й, изпълваше ноздрите й.
	Рой. Рой, който мирише на бира. Пиян от гняв, разочарование и ожесточение.
	Потрепването в тялото на Тета се превърна в треперене. Ръцете я засърбяха. По лицето й се застичаха сълзи, но не можеше да издаде и звук.
	Не ми циври или ще ти дам повод за рев.
	Зомбито вонеше, хищната му уста беше близо.
	На леглото. Той отгоре й. Устата й в кръв. Кръв в носа й. Още малко и ще се задави.
	Тета извика и вдигна ръка, като бариера между себе си и създанието, което искаше само да я зарази със споделения сън, да остане живо на всяка цена, да я увреди така, както то беше увредено. През тънкия памук на ръкавицата си тя усети кожата му нежна и мазна, като на гниещ плод. Повдигна й се, повърна малко. Сърбежът под кожата й набра сила като пламък, възпламеняващ газта на газова печка. Тета пламна. Ручейчета пот се застичаха по тялото й. Горещината хукна по нервите й и стигна до ръката. Създанието изпищя, когато Тета го изгори. Завъртя се и се замята, сякаш изгарянето е стигнало до кост.
	— Тета? — рязко попита Сам и я подкани по-внимателно. — Тета, да вървим.
	Тя отвори очи и видя Сам. Тъканта на ръкавицата й беше прогоряла, на места имаше следи от плът. Стискаше парче от ризата на създанието. Сам го погледна нехайно и го пусна, остави мътната вода да го отнесе. Огледа ръцете й. Покрити бяха с червени петна и мехури.
	— Трябва да се погрижим за тези рани — рече той. — Боли ли те?
	— Още не.
	— Трябва да стигнем до улицата, Тета.
	Водата. Стигаше до гърдите на Тета. Тя кимна, трепереше. Предишната топлина я нямаше, вече й се струваше, че никога няма да се стопли.
	— Сам? Моля те. Не… не казвай на Мемфис.
	Сам погледна към каската на копача, която се носеше по течението на водата от канавките. Отново погледна към Тета.
	— Нищо не съм видял.
	По пътя, по който бяха дошли, просветваха светлинки, сякаш дузина гангстери стреляха от движеща се кола през нощта. Крясъците отекваха от стените. Към тях идваха други създания.
	— Време е да вървим — каза Сам.
	Тета тръгна през мръсната вода и се изкачи по стълбата, примигваше от болката в изгорените длани. Скоро след това двамата със Сам се измъкнаха през отвора на шахтата, излязоха сред осветените от неонови лампи локви на Бродуей и хукнаха към гробището.


	Лин се озова на безлюдните улици на Чайнатаун. Знамената, окачени по случай Нова година, и зигзаговидните противопожарни стълби бяха обгърнати от мъгла. Прозорците тъмнееха, а магазинчетата бяха затворени. Огромни жълти табели обявяваха на всеки вход карантината. Прозорците на „Чайната“ не светеха. Останалата част на града се издигаше като далечен силует, потънал в сянка и недостижим.
	Къде бяха всички? Лин не знаеше дали мислено се е запитала, или е изрекла въпроса на висок глас. Умът й беше обвит от мъгла като улиците. Но тялото й бе напрегнато, тревожно, готово за неизбежна битка.
	Сирена на кораб просвири за довиждане и през един просвет в мъглата Лин видя пристанището и огромния кораб, който отплаваше. Родителите й и чичо Еди бяха на кърмата, притиснати между съседите на Лин, всички махаха за сбогом. Съкрушена от мъка, майка й размахваше кърпичката си. Устата на баща й се движеше, но Лин не го чуваше какво казва, защото мъглата поглъщаше думите.
	— Баба! Мамо! — проплака тя и плачът й отекна из пустите улици.
	Внезапно проблесна гонг и светлината се отрази в стъклата на прозорците. В боен ритъм забиха барабани дзангу. Мощният им тътен отекна в унисон с гневния ритъм на сърцето на Лин. Под тътена се надигна пронизително жужене, подобно на издаваното от насекомите, от което кожата на Лин настръхна.
	На прозорците се появиха светещи лица и се отдръпнаха. Лин се завъртя. Джордж Хуанг чакаше накрая на улицата. Все едно беше направен от вар. Устните му бяха безцветни като неузряла царевица, увита около уста, подобна на рана. Дълбоки прорези зейнаха по лицето, врата, ръцете, кожата му се цепеше, сякаш гниеше отвътре. Устата му се отвори във вик. За миг Лин изгуби способност да разсъждава. Можеше само да се взира в бледата фигура на Джордж Хуанг, това създание между живота и смъртта, протягаше пръсти към нея, които се свиваха и разпускаха като на кукла, приклекна и запълзя нагоре по стената на сградата като пъргав бръмбар.
	Тичай, немощно я подтикна някакъв глас в нея. Тичай. Как да тича? Защо тялото й беше забравило това просто движение? Тичай. Тя погледна надолу по улицата, която се беше превърнала в река от катран. От лепкавата каша се подадоха хлъзгави ръце. Уловиха я за глезените. Шините се появиха върху краката й и Лин възкликна, каишките се стягаха ли, стягаха. Извика и изведнъж сънят се промени, тя лежеше на болничното легло с извит от болката гръб, а спазмите се разпростираха, мускулите й умираха.
	Покрай двете срещуположни страни на стаята, докъдето погледът на Лин стигаше, се редяха в две строги редици легла. На всяко легло лежеше някой, който сънуваше. Сънуващите се надигнаха, седнаха, извърнаха своите разлагащи се лица към нея и подхванаха в хор: „Сънувай с нас, сънувай с нас, сънувай завинаги, сънувай с нас, сънувай, сънувай завинаги.“
	Чичо Еди беше до нея, четеше болничния лист с мрачно изражение.
	— Не биваше изобщо да го правят — заяви той и постави листа на леглото. Думите заплуваха: Обект № 28. Ню Йорк, щата Ню Йорк.
	Нов спазъм скова Лин и тя извика от ужасната болка. Медицинска сестра дръпна завесата. Надвеси лице над лицето на Лин.
	— Искаш ли болката да спре?
	— Д-да — заумолява я Лин.
	— Тогава сънувай с нас.
	Завесите се разделиха и се появи Джордж, Лин се опита да предупреди сестрата, да й каже: погледни, погледни, омоляте — погледни зад себе си, но думите отекнаха само в главата й.
	Лампите на болницата запримигваха. На просветванията очите на Джордж заблестяваха ярко като на демон.
	— Джордж. Съжалявам. Моля те — прошепна Лин.
	Той се вгледа в нея само за секунда, сякаш я позна. После разтвори широко уста, мускулите на врата му се изопнаха, като че нещо се мъчеше да се яви на бял свят от гърлото му. Набръчканите му като погребален покров пръсти посегнаха към нея, стрелнаха се най-напред към болничния й лист.
	Не поглеждай, каза си Лин. Не поглеждай и няма да е истина. Жуженето от насекоми беше толкова силно, та Лин помисли, че ще изгуби разума си. После всичко утихна. Тя отвори отново очи, Джордж си беше тръгнал.
	Върху болничния й лист пишеше: Не обещавай. Перла.
	Някой извика името й. Все едно я викаха от другата стая, от съседен сън.
	— Лин! Лин Чан, къде си?
	— Хенри! — извика в отговор и Лин.
	Хенри дръпна настрана завесата. Улови се за нея, сякаш не можеше да стои прав без тая опора.
	— Хенри? Наистина ли си тук?
	Той скалъпи половин усмивка.
	— Май да — немощно отвърна.
	— Как ме откри?
	— Моите предположения казват, че всъщност ти си дошла за мен. — Той пое няколко малки глътки въздух. — Според мен в този момент спиш някъде, уловила в ръце моята шапка.
	— Да — спомни си Лин. — Да.
	Хенри пристъпи нестабилно към леглото. По врата му имаше червени петна.
	— Лин. Време е за друг сън.
	— Не мога. Не мога. Болката.
	— Ти не чувстваш никаква болка, скъпа. Това е само лош сън. Можеш да се събудиш в леглото си винаги когато пожелаеш.
	— Не. Трябва да се върнем. Обратно в тунела. Уей Мей. Трябва да сложим край.
	— Добре. — Хенри я улови за ръка. — Защо не сънуваш тунела, Лин? Знаеш кой сън имам предвид. Ние и двамата да сме там. Ние и двамата да сме там.
	Думите му се завъртяха из главата на Лин. Тя се отпусна и сънят с болницата изчезна. Върна се в тунела. Тухлите светеха ярко от сънищата, впримчени в служба на голямата машина на забравата. Хенри лежеше на земята, слаб и блед.
	— Хенри? — прошепна момичето.
	Камбанки. Мелодичните ноти на малка музикална кутийка. Шумоленето от изцапани с кръв поли. Тя идваше.
	— Направи го — рече Хенри.
	Тялото на Лин все още я болеше. Нямаше много сила. Ако искаше да победи Уей Мей, трябваше да надделее болката и промяната на съня, както се беше научила Уей Мей.
	Дишай дълбоко.
	Съсредоточи се.
	Едно по едно.
	Уей Мей светеше в мрака.
	— Какво правиш, войниче?
	Лин не отговори. Насочи всяка частица от енергията си, за да овладее краката си. Но не се получи.
	— Да не си въобразяваш, че ти си била тази, която е променяла съня, когато успяваше да го направиш? Не си. Това беше моята сила, не твоята.
	— Не. Аз го правех. Усещах го.
	— Само те оставих да си мислиш, че е твое дело. За да бъдеш щастлива. Да се връщаш при мен.
	Смелостта, която Лин беше донесла в света на сънищата се подкопа. Подобно чувство бе изпитала в деня, когато научи, че повече никога няма да тича, никога няма да ходи без грозните шини. И пак изборът беше направен без нейно знание. Почувства несправедливостта на случилото се като удар.
	— Можеш да избереш да бъдеш щастлива. — Уей Мей посочи с ръка към входа на тунела и повърхността оживя с нови чудеса: Лин в рокля на мъниста танцува чарлстон със силни, здрави крака. Лин стои пред хипнотизирана тълпа на изложението „Бъдещето на Америка“ на Джейк Марлоу, а той демонстрира постиженията й в науката за атома. Лин се ръкува със самия Джейк Марлоу пред погледите на безкрайно гордите си родители — всичко беше толкова близо, струваше й се, че стига да протегне ръка, ще улови сънищата в юмрук.
	— Или ще избереш да бъдеш нещастна. — Повърхността се замъгли. Картината изчезна. На нейно място се появи друга: Лин се тътри по неравните улици на Ню Йорк, а хората я зяпат. Лин седи сама в задната част на бащиния си ресторант зад паравана от тиково дърво.
	— Обърни гръб на света, сестрице — внимателно я подкани Уей Мей. — Остани и сънувай с мен. Ако вземем него — тя посочи към Хенри, — ще имаме страшно много сила. Достатъчна за много, много сънища. Скоро другият свят ще се отвори за нас. Кралят на гарваните идва. Той ще…
	Силен шум отекна в тунела, Хенри бе разбил с камък една от тухлите-екрани. Цялото му тяло трепереше, но той събра сили и с вик отново удари с камъка по стената, екранът се пропука. Енергията, която беше затворена в него, засвистя навън като светла струя, завъртя се, после се разпръсна в мрака. Уей Мей потрепери. Хенри понечи да разбие с камъка още един екран, но едва успя да вдигне ръката си.
	— Безчестен човек! — Уей Мей улови главата му между дланите си. — Ще те накарам да страдаш, както страдах аз.
	— Уей Мей, спри! Спри и… и аз ще сънувам с теб — обеща Лин.
	Уей Мей пусна Хенри и той отново падна на земята. Беше ранен и се чувстваше зле, но я перна леко по глезена. Тя с лекота се отдръпна.
	— Ще сънуваш ли с мен? — Уей Мей прокара леко пръсти по ръката на Лин и в жеста й имаше едновременно ужас и желание, монета, хвърлена на масата за преговори, миг, преди да падне и да отсъди. — Обещаваш ли?
	„Не обещавай. Перла.“
	Лин бръкна в джоба си. Нищо.
	Перла, помисли си тя. Перла. Искра опари пръстите й. Тръгна нагоре по ръката й. Усещаше как перлата приема форма, кръгла, твърда и истинска.
	— Лин… — Хенри я спираше. — Недей.
	Лин поднесе ръце към устата си като за молитва. С пръст привика Уей Мей да се приближи. Уей Мей се приведе; лицето й се надвеси над Лин.
	— Аз. Обещание — Лин поднесе устни до нейните. — Не давам!
	Лин бързо притисна устни към устните на Уей Мей. Пъхна перлата, която беше скрила под езика си, в устата на момичето. Очите на Уей Мей се разшириха от изненада. Пръстите й се разпериха и обхванаха гърлото й.
	— Извади… я… — простена тя.
	Лин поклати глава. Хенри припълзя до нея. Тунелът се залюля, започна да изчезва. Светът на сънищата се заразнищва. Игличките на боровете покафеняха и окапаха. Дърветата в гората отъняха до клечки. Цветята от поляната се скриха в тревата, която се стопи и изчезна. За миг се озоваха над повърхността на земята, по улиците на Файв Пойнтс. В небето избухнаха фойерверки, кратки изпуквания на надежда над извитите покриви.
	— Не. — Уей Мей програчи, треперейки. Едва дишаше. Две сълзи се стекоха по бузите й. — Това… ще умре с мен. Стига толкова. Да останеш без сънища означава да умреш два пъти.
	Отново се върнаха в старата гара. Светлината пропукваше по стените и по протежение на тавана, като късо съединение на електрически жици. После гарата започна да се свива в себе си, сън, който се разпада от края към началото, бълнуване, което на сутринта трябва да бъде забравено като банален кошмар.
	— Моля те… — умолително рече Уей Мей.
	За миг смелостта на Лин се поколеба. Тя погледна към Хенри.
	— Не можем ли да я спасим?
	— Ние я спасяваме — напомни й той.
	Уей Мей засвети, звезда, която става по-ярка, преди да умре. Ярки лъчи грейнаха от тялото й, жестоко раждане, неизбежно рухване, след това се разнесе експлозия от бяла светлина и се разпръсна над пейзажа на сънищата. Хенри и Лин закриха очи, за да ги защитят от силата й.


	В гробището на църквата „Света Троица“ Мемфис и Ийви копаеха плитък гроб в калната земя. Ийви избърса с мръсна ръка мокрото си чело.
	— Къде са? — извика тя в дъжда.
	— Сигурен съм, че всеки миг ще се появят — отговори Мемфис, но прозвуча притеснено. — Най-добре е да продължим да копаем.
	— Страхувах се, че ще кажеш точно това — изстена Ийви.
	— Мемфис! — Тета изтича иззад ъгъла на най-старата църква в Ню Йорк, до нея беше и Сам.
	Мемфис се втурна да я прегърне.
	— Умрях от страх за теб.
	— Натъкнахме се на малък проблем с един тип, който не приемаше отказа за отговор — обясни Сам.
	— Изпречило ви се е някое от създанията ли? — не разбра Мемфис.
	Тета кимна.
	— И как се измъкнахте? — Мемфис улови ръцете на Тета и тя извика. Той видя падащата кожа. — Тета! Откъде са тези изгаряния?
	— А-аз…
	— Тръба с гореща вода — отговори Сам и стрелна с очи Тета. — Хайде да заровим тези кости в изкопаната дупка и да ги погребем подобаващо.
	Сам, Ийви и Мемфис копаха усърдно, докато дупката не стигна приемлива дълбочина.
	— Според мен стига, нали, Мемфис? — попита Сам.
	— Аз казвам, че е достатъчно дълбока — отсече Ийви.
	— Спираме тогава. — Задъханият Сам се залюля на пети.
	Мемфис и Тета пуснаха черепа на Уей Мей и останалите кости в плиткия гроб, после Мемфис ги зарови с ръце, премръзнали от дъжда и студа.
	— Не знам нищо за китайските ритуали. Но, изглежда, трябва да кажем някаква молитва — рече той.
	— Каква молитва казваш, за да се отървеш от призрак? — попита Тета.
	— Това не знам. Но мисля, че каквато и да е молитва е по-добре от никаква.
	Всички сведоха глави, с изключение на Сам.
	— Сам? — побутна го Ийви с лакът.
	— Повярвайте ми, ако Бог съществува, ще разбере, че се преструвам.
	Мемфис коленичи в калта. Постави една ръка върху гроба.
	— Почивай в мир, неспокоен дух — прошепна той. Усети съвсем лек тласък, частица от връзка, който след миг изчезна.
	— Това ли е? Успяхме ли? — попита Тета.
	Сам сви рамене.
	— Не гледай към мен. Не съм специалист по призраците. Нещо опитва ли се да ни убие?
	Сгушиха се в дъжда под сянката на високата островърха камбанария на готическата църква „Света Троица“, заослушваха се за гладни призраци, но не чуха нищо, освен дъждовните капки и внушаващите спокойствие градски клаксони, гневни викове и постоянния шум на града.
	— Май се справихме — едновременно с облекчение и почуда каза Мемфис.
	— Да се връщаме в музея. — Зъбите на Тета тракаха. — Искам да разбера как е Хенри.
	— Нека първо видя ръцете ти — рече Мемфис.
	— Поете…
	— Тета.
	Тета неохотно подаде разранените си ръце. Мемфис ги улови в своите.
	Тя примигна.
	— Съжалявам. Имаш ли ми доверие?
	— Да — прошепна тя.
	— Ще се оправят. Обещавам.
	Мемфис затвори очи. Улови нежна искра и сякаш сладко се залюля в изцелителен транс. Чу барабаните и радостния звук от пеенето на духовете на предците, отгоре беше вечното синьо, синьо небе. Топлина обгърна тялото му. Чу гласа на Тета:
	— Мемфис?
	Тета стоеше пред него, ухилена като човек, който за пръв път е познал щастието.
	— Усещам те — каза тя, без всъщност да го изрича гласно. — И не се страхувам.
	Главата й се наклони назад и очите й се затвориха. Тръпка пробяга по тялото на Мемфис; обзе го усещането, че е изтъкан от светлина. Пеенето беше навсякъде и за миг двамата се съединиха, едно тяло, една душа, сякаш скочиха върху метла* и се приземиха на по-хубаво, окъпано в слънчева светлина място.
	[* Сватбен обичай, разпространен сред афроамериканците, наследници на робите от южните американски щати. — Б.пр.]
	Очите на Мемфис трепнаха и се отвориха. Очите на Тета станаха огромни и тя се разплака.
	— Болка ли ти причиних?
	Тета се разсмя през сълзи.
	— Ти не можеш да ми причиниш болка.
	Ръцете й лежаха в дланите на Мемфис, последното изгаряне се беше стопило и изчезнало без следа.


	В наводнените от дъжда тунели призраците изчезнаха с дълга въздишка. Мотрисите прогониха и последните следи от присъствието им, докато тракаха из подземията и превозваха сънливи пасажери, нетърпеливи да си легнат, готови да заспят. Тази вечер сънищата щяха да се безопасни.
	В света на сънищата бяха останали само последните останки от изпълненото допреди малко с искряща светлина леговище на кошмарите. Леговището изчезваше пред очите на Хенри и Лин, спомените от него потъваха в незнайно хранилище, предназначено да приеме в себе си подобни страстни желания.
	— Луис? — попита Лин след миг. Светлините гаснеха една по една.
	Хенри поклати глава.
	— Съжалявам, Хенри.
	Той вдигна поглед към тавана, където мотивът от рибена кост губеше блясъка на изкусната си направа.
	— Мисля, че е време да се събудим, нали?
	— Да. Готова съм.
	— Знаеш ли какво да правиш?
	— Не се тревожи — увери го Лин.
	— Не се тревожа. Лин, скъпа, нощта беше дълга. Добре се справи. Сега вече можеш да се събудиш, когато решиш. Събуди се, Лин Чан.
	Лицето на Лин се отпусна. Клепачите й трепнаха. И миг по-късно тя изчезна от света на сънищата, след себе си остави едва доловимо усещане за присъствието си в него, просто още едно разместване на атомите. Точно преди да се събуди, й се стори, че зърна Джордж, обкръжен от златисто сияние, усмихваше й се от завоя на Дойърс Стрийт в деня на Нова година, над него гърмяха разноцветни фойерверки, в ръката си държеше лунно кексче и сякаш разполагаше с цяла вечност да му се наслади.
	Хенри седна за последен път на все още съществуващото пиано „Чикъринг“, чакайки Лин да го събуди в истинския свят. Докосна с пръсти клавишите и засвири. Все още свиреше, когато будилникът звънна, последните останки от сънуваната гара се размиха в переста белота и завинаги изчезнаха.
	Първото, което Хенри видя в музея, беше омазаното с кал, тревожно лице на Тета.
	— Хенри? — викаше го тя умолително. Беше вир-вода и миришеше на кофа за боклук, но бе до него.
	— Тета — дрезгаво каза той.
	— Хенри! — Тета го прегърна. На него му се повдигна.
	— Какво има? Болен ли си?
	— Не — закашля се Хенри. — Вониш отвратително.
	Тета се смееше и плачеше едновременно.
	— Кое е най-доброто ми момиче? — попита Хенри.
	— Всичко е страхотно — здраво го притисна към себе си Тета.
	Мемфис отстъпи, остави ги. В крайна сметка нали и той имаше брат?
	— Лин — протегна ръка към нея Хенри. Тета придърпа Лин в кръга, въпреки че на нея май не й хареса.
	— Не съм по прегръдките — призна тя, притисната между двама им.
	— Сам! — обади се Сам и прегърна себе си. — Добре си ни дошъл. Няма за какво да ми благодарите.
	Ийви не беше добре. Очите й бяха изцъклени и се олюляваше.
	— Злийви? — притесни се за нея Тета.
	— Да не би някое от онези създания да я е наранило? — попита Лин.
	— Ийви — рече Сам. — Ей. Добре ли си?
	Тя се обърна и повърна.


	Наближаваше утрото. Мръсни и гладни, Тета, Мемфис и Сам се скупчиха около дългата маса и лакомо занагъваха овлажнелите сандвичи с кресон. Тета предложи на Хенри половината от своя. Джерико подаде на Лин чаша бульон.
	— Не е хубав, но е топъл — каза той и тя му благодари с кимване.
	— Може ли да ползвам телефона, моля?
	Джерико й донесе телефона и миг по-късно я чу как приглушено говори с някого на китайски.
	В другия край на помещението Мейбъл разрови гаснещия огън и накара пламъците да се разгорят, за да прогони студа. Ийви лежеше просната на едно кресло, държеше чаша кафе. Изглеждаше съсипана. Останките от отложената изложба, посветена на Ясновидците, все още бяха там.
	Тета извади цигара.
	— В музея не се пуши — каза Джерико.
	Тя го стрелна ядно с очи и запали клечката.
	— Вече се пуши. Би ли ми подала онзи пепелник, Мейбси?
	— Мислех, че съм единствената, която те нарича Мейбси — обади се Ийви.
	Тета сви рамене и продължи да пуши. Мейбъл скръсти ръце на гърдите си и отвърна поглед.
	Лин затвори телефона и пи от бульона си.
	— Всичко наред ли е с твоите родители? — попита Сам.
	— Имало протест. Хората обсадили кабинета на кмета и той наредил да върнат всички в Чайнатаун. Но не бих казала, че всичко е наред. Това е само една битка.
	— Амин — рече Мемфис, погледите им с Лин се срещнаха и помежду им се установи неизречена съпричастност.
	— И така, присъстват всички, затова обявявам заседанието за открито. — Джерико вървеше напред-назад из стаята, както правеше често Уил. — Вече трябва да е съвсем ясно, че в тази страна нещо се случва. Първо беше Джон Хобс. След това тази работа с Уей Мей и призраците в тунелите. Сред нас бродят духове и демони. С всеки изминал ден съобщенията за тях се увеличават. И изглежда, ние сме единствените, които могат да сторят нещо по въпроса.
	— Имаш предвид да работим заедно — рече студено Мейбъл, без да изпуска от поглед Ийви и Джерико.
	Сам изви вежда.
	— Да не би да се опитваш да ни организираш в профсъюз, Мейбъл?
	— Не. Дори създаването на „Уоблис“* е било по-лесно — отговори му тя.
	[* Международен съюз на работещите в промишлеността. „Уоблис“ е профсъюз, основан през 1905 година. — Б.пр.]
	Очите на Ийви все още бяха затворени.
	— Мразя призраците.
	— Някакви всякакви сили, за които хич нищичко не знаем — рече Сам. — Това е като да имаш ключовете от съвсем нов спортен автомобил с гюрук и да не знаеш да го караш.
	За миг се чуваше само равномерният шум от дъждовните капки и прашенето на огъня. Ийви седна с въздишка и отвори зачервените си очи.
	— Сам, мисля, че трябва да им кажем какво открихме.
	— Нищо подобно — отсече Сам.
	— Или ще го направиш ти, или аз.
	— Два пъти ми играеш този номер. Напомни ми никога повече да ни ти споделям тайна.
	— Тайната вече не е твоя.
	— Върхът — измърмори Сам. Постави перфорирана карта на масата. Малко беше пострадала от среднощните събития, но все още цяла-целеничка.
	— Какво е това? — Мемфис вдигна картата.
	— Двамата с Ийви го открихме в един офис в приземието на пощата. Принадлежало е на Отдела по паранормалното на Съединените щати.
	— На кое? — не разбра Лин.
	— Създаден от президента Теди Рузвелт, таен правителствен отдел, който да изследва свръхестествените феномени и да събира Ясновидци в помощ на националната сигурност — обясни Джерико.
	— Теди Рузвелт? Чак на такова ниво? — Тета се впечатли.
	— Ей. Ти откъде знаеш това, Фреди? — попита Сам.
	— Всичко е написано в писмата на Уил до Корнелиус Ратбоун. Ясновидците са сред нас още от основаването на страната — продължи Джерико и посочи към излишната вече изложба. — Можеше и ти да го знаеш, ако се навърташе из музея. Сам, Ийви, Мемфис, Лин, Хенри, всеки един от вас притежава някаква дарба.
	Мейбъл постави ръка на рамото на Тета.
	— Някои от нас май са само ужасно обикновени. Или това ни прави изключителни? — С въпроса си Мейбъл леко жегна Джерико.
	Сам и Тета се спогледаха, но Ийви ги хвана.
	— А вие какво се споглеждате? — не остави тя нещата така.
	— Нищо. Само си раздвижвам очите — бързо отговори Сам. — И какво сега? Кръчмарски кръг ли ще създаваме? Или призрачен кръжок по пачуърк? Всички ли искат да имат радиопредаване?
	— Трябва да разберем каква е причината всички ние да имаме някакви сили — рече Лин. — Откъде идват? Защо сега? Защо ние?
	— Преди можех да уловя само няколко секунди тайни — вметна Ийви. — Всичко беше откъслечно, като да гледаш филми през счупен прожектор. През последните шест месеца умението ми се засилва.
	— Не можех да лекувам от… доста време — призна Мемфис. — Но сега си връщам силата и, така е, става по-силна.
	— Същото е и с мен — рече Сам. — Когато обезвредих войника, онзи наистина беше изключил.
	— Когато с Лин сме заедно, силите ни стават по-мощни — каза Хенри.
	— Явно всички сме свързани — заключи Лин. — Като атоми, които, събрани заедно, образуват нова молекула.
	— Но защо? — рече Тета. — За какво?
	— Трябва да си има причина — подкрепи я Мемфис. — Дали Хенри и Лин победиха Уей Мей в света на сънищата и го прочистиха от призраците? Ийви ли гадаеше на онези кости, ние ли погребахме останките на Уей Мей в гробището на църквата „Света Троица“, за да намери тя покой и за да се сложи край на обсебването? Не знаем.
	— Къде я заровихте? — намръщи се Лин.
	— В гробището на… „Света Троица“? — неуверено рече Сам.
	Лин тръшна ръце.
	— Как така погребвате някого в града! Това е лош късмет.
	— Съжалявам — каза Сам. — Не стигнах до тази част на инструкциите.
	— Със сигурност знаем само, че на нас се полага да спрем това веднъж завинаги — продължи Мемфис.
	— Така ли? — тихо попита Ийви.
	— Така ли какво? — не разбра Мемфис.
	— Завинаги ли ги спираме?
	След тези думи на Ийви разговорът се превърна в какофония от викове и заяждания. Джерико се опита да възстанови реда. Удари здраво с чукчето, масата се пукна. Мощен импулс на статично електричество разбуди метафизикометъра и накара всички да млъкнат. Иглата заподскача бясно.
	— Що за чудо е това? — попита Сам. — И защо прави така?
	— Не знам — прошепна Мейбъл.
	Входната врата на музея се отвори с трясък и се затвори, тръшването отекна из цялото някогашно имение.
	— Тихо! — прошепна Джерико. Всички се струпаха около масата. Джерико вдигна ръжена от огнището, както Бейб Рут вдигаше бухалката, готов да замахне. В коридора се чуха стъпки. Вратата се отвори.
	В рамката на вратата спря Уил, погледът му обходи всички един по един.
	— Оркестър ли ще правите?
	— Уил, аз… — Иззад него се показа сестра Уолкър. — О! Не знаех, че имаш компания.
	— И аз не знаех — рече Уил.
	Мемфис присви очи.
	— Сестра Уолкър?
	— Здравей, Мемфис. Радвам се да те видя тук. Отдавна искам да говоря с теб.
	Уил кимна стегнато към Ийви за поздрав.
	— Вуйчо Уил — хладно отвърна на поздрава му тя.
	— Добре, Уил. Изглежда, най-после всички са тук — заяви сестра Уолкър.
	Свали си шапката и затвори вратата.


>>	Ново начало

	Из улиците на Чайнатаун биеха барабани, свистяха фойерверки и с пукот избухваха в заря. Започваше новата година на заека. Съседите се трупаха по балконите на втория етаж. Децата се бяха накачили по противопожарните стълби, нетърпеливи да видят какво се случва под тях. Тълпата тази година не беше така многолюдна; някои хора все още се страхуваха от сънната болест, макар да нямаше съобщения за нови случаи. Въпреки страха от болестта господин Леви беше дошъл с внуците си, които страшно се вълнуваха от лъвския танц*. Господин и госпожа Русо, които имаха сладкарница на Мълбъри, също бяха дошли с неколцина братовчеди. Всички ръкопляскаха, надаваха възгласи, радваха се на спектакъла, на храната и на надеждата, която носеше тържеството — новото начало винаги е добро дошло. Двойки раздаваха червени пликове, пълни с пари, обзети от пламенна надежда да бъдат благословени с добър късмет. Лин пъхна своя плик в джоба. По-късно щеше да го прибави към фонда за колежа. Сега трябваше да обслужва клиентите на тържеството. „Чайната“ беше пълна с гладни хора, които с нетърпение чакаха да се нагостят, а стомахът й къркореше от уханията на месо и риба, супа и юфка — най-добрите ястия от кухнята на баща й.
	[* По време на празненствата за Нова година в Китай и други азиатски страни се изпълнява традиционният танц на лъва, в който се преплитат елементи от неговия първоизточник — бойното изкуство кунгфу, фолклора и танца. Изпълнява се от двама души, скрити във фигура на приказен лъв. — Б.пр.]
	Зад паравана от тиково дърво Лин наля чай и постави на масата две чинии с портокали и лунни кексчета: за Джордж и за Уей Мей.
	— Щастлива Нова година — прошепна тя.


	Плувнал в пот, Джерико приключи с всекидневните си физически упражнения. Рухна на пода. Триста лицеви опори. Двеста набирания. Ръцете му дори не затрепериха. Стисна юмрук. Никакви затруднения. Мълчаливо отвори шкафа и извади пъхнатата под блузите си кожена торбичка. Десет празни стъкленици прозвъннаха, докато отвързваше връзките. Внимателно махна капачката на по-малката стъкленица, която Марлоу му беше дал, изпи около трийсет грама от синия серум, достатъчно за седмица. В стъкленицата останаха още три дози. Легна на пода и отново започна с упражненията.


	Ийви слезе от таксито и хукна към величествената сграда на радио „Дабъл Ю Джи Ай“. Ръката й вече беше на вратата, когато чу зад себе си:
	— Вижте! Тя е!
	Три възторжени момиченца се блъскаха едно в друго, сочеха и шепнеха.
	Ето пак сме в играта, помисли си Ийви. Момичетата тръгнаха напред, но те я подминаха на бегом и тя изгуби ума и дума. Излезе на улицата, за да види при кого отиват. Момичетата спряха на половината път до другата пресечка и наобиколиха Сара Сноу.
	— Обожаваме ви, госпожице Сноу — изчурулика едното.
	Сара засия.
	— Бог да ви благослови — рече тя и се разписа в тефтерчетата им за автографи.


	Хенри влезе в издателска компания „Хъфстадлър“ с ново сако и здраво стиснал късчето нефрит, което Лин му беше дала, нареждайки отсечено:
	— И да не си го изгубил!
	Седнал зад бюрото си, Дейвид Кон го поздрави с извита вежда:
	— Връщате се за още обиди ли?
	— Не, надявам се. Исках да оставя визитката си, в случай че чуете да се търси пианист за акомпанимент на репетиции. Напуснах „Фолис“.
	— Това е или много смело, или много глупаво. Нека кажем, че е смело.
	Иззад вратата на кабинета се чу как издателят хока Рейналдо Феномена:
	— Що за бездарен Ясновидец трябва да си, за да не можеш да предупредиш мъж с любовница, че жена му идва при него?
	Хенри и Дейвид се разсмяха.
	— Е, благодаря — рече Хенри и докосна шапката си.
	— Чакайте, господин Дюбоа. Знам едно място, където търсят пианисти. Клуб, във Вилидж, „Елегантният джентълмен“. — Дейвид изгледа многозначително Хенри. — Мястото известно ли ви е?
	Хенри кимна.
	— Да. Страхотно място за един определен тип хора.
	— А вие един определен тип човек ли сте?
	— Зависи кой пита?
	— Един определен тип човек. Тази вечер имат забавна програма, започва в единайсет и трийсет.
	— Какво съвпадение — каза Хенри. — Възможно е да намина през клуба в единайсет и трийсет тази вечер.
	Докато слизаше по стъпалата, в ума му прозвучаха първите ноти от песен.
	— Един определен тип човек… — запя той и подхвърли нефрита като монета, улови го безпогрешно и продължи да го подхвърля и улавя, чувстваше, че късметът му се обръща към добро.


	Сам грабна пощата за музея, запреглежда я и се намръщи на страшното наглед писмо от Данъчния отдел на щата Ню Йорк. Стигна до адресиран до Сам Лойд плик и се закова на място — нямаше обратен адрес, нито име, нито клеймо. Намери нож за отваряне на писма и го прекара през върха на плика. От него изпадна статия от сутрешния вестник. Кратко съобщение за човек, когото открили в подножието на голям насип от изгорели въглища в сметището за сгур в Корона покрай река Флашинг. Човекът висял обесен гол, само по квитанция от магазин за радиочасти на Кортланд Стрийт и шофьорска книжка, издадена на името на господин Бен Арнолд.


	Мейбъл се оказа без чадър под проливния дъжд, затова се прислони в една приземна книжарница на Блийкър Стрийт. Изтръска дъжда от ръцете си и в същия миг някой друг отвори рязко входната врата и заби дръжката в гърба й.
	— О, майчице, ужасно съжалявам, ако… о, и ако това не е Мейбъл Роуз! — Мъжът си свали каскета и протегна ръка, разтърси нейната в здраво ръкостискане. — Помните ли ме? Артър Браун? Ама вие сте вир-вода. Ей, господин Дженкинс! — Артър извика към нисък, пълен мъж със сако, който четеше книга зад касата. — Дали ще ви се намери кърпа, приятелю?
	Господин Дженкинс предложи на Мейбъл тънка кърпа и тя избърса с нея лицето и косата си. Постара се да не премахне напълно продукта за красота, който предишния ден беше купила от магазина за козметика. Каузата с разкрасяването й беше изгубена, но я бяха учили да защитава изгубени каузи.
	— Другите са горе, Артър — каза господин Дженкинс и взе обратно кърпата. — Пуснах ги да влязат. — Изведнъж се притесни. — Надявам се, че всичко е наред.
	Артър кимна.
	— Всичко е супер. Закъснявам.
	— За какво? — попита Мейбъл.
	Артър май преценяваше как да отговори, а Мейбъл се изплаши, да не би да е била груба. Той погледна към завесите в задната част на магазина и отново към Мейбъл. Предложи й ръката си.
	— Искате ли да разберете?


	Щом Мемфис зави покрай ъгъла на Ленокс и 135-а улица, гарванът го откри и не спря да го следва, прелиташе от кола, на стълбище, върху улична лампа. Мемфис въздъхна.
	— Радвам се пак да те видя, Беренайси.
	— Това птиче иска нещо да ти каже. — Госпожа Серафина, втората по важност събирачка на залози в Харлем и първата по сила мамбо*, стоеше на прага на своя оби** магазин, вместен под малката веранда на къщата от кафяв камък. — Птиците са пратеници от земята на мъртвите.
	[* Вуду жрица. — Б.пр.]
	[** Съвкупност от фолклорни, магически, вещерски и религиозни ритуали и разбирания, възникнали сред робите, произхождащи от Западна Африка, и разпространила се в страните от Карибския басейн. Свързва се с използването на бяла и черна магия, заклинания и мистицизъм. — Б.пр.]
	— Така казваше и майка ми.
	Серафина посочи с дълъг, грациозен пръст.
	— Нещо ти тежи. Виждам. Ела. Нека ти помогна.
	— Нищо не ми тежи, госпожо. Безгрижен съм като птичка. — Мемфис повдигна шапката си и се обърна.
	— Стой на крака! — нареди Серафина. — Кижан у реле?
	— Моля?
	— Попитах как ти е името? — бавно обясни тя.
	Стомахът на момчето се сви от притеснение. Чувал беше, че мамбо могат да направят проклятие с помощта и на най-малката частица лична информация, дори с нещо толкова невинно като едно име.
	— Мемфис — отговори той след кратко мълчание. — Мемфис Кембъл.
	— Да. Вече знам кой си, господин Кембъл. — Госпожа Серафина вирна брадичка, преценяваше го. — Харлемският изцелител. Момчето чудо. Вече не си момче. Хаитянец ли си?
	— По майчина линия.
	— Но не говориш креолски*, така ли?
	[* Креолските езици са група езици, които са възникнали от смесването на местен говор с чужд език. Голяма част от креолските езици са се появили в периода на европейската колонизация XV–XX век. Креолският в Хаити и Доминиканската република се е развил до самостоятелен език на основата на френския и днес се говори от близо осем милиона души. — Б.пр.]
	— Малко.
	— Много е важно човек да знае откъде идва, млади хунгане* — властно рече тя. — Ела. Нека поговоря на лоа** за теб.
	[* Вуду жрец. — Б.пр.]
	[** Духовни същества във вуду. — Б.пр.]
	— Закъснявам за среща с Папа Чарлз — излъга Мемфис.
	Устните на мадам Серафина се извиха с лекота в усмивка, която противоречеше на непоколебимостта в погледа й.
	— Папа Чарлз спи. Ако не се събуди скоро, белият човек ще дойде и ще вземе всичко, което е изградил. Зайци в градината — рече тя, а Мемфис не разбра какво има предвид мадам Серафина.
	— Аз само събирам числа.
	— Само събираш числа — подигра се тя и пое въздух през зъби. — Красавец си пораснал, виждам. — Засмя се на смущението на Мемфис и добави: — Обзалагам се, че твоята маман ти липсва. Дойде да ме види веднъж, преди да си отиде.
	Мемфис рязко вдигна глава. Трябваше да е луд да взима несериозно една хаитянска мамбо, но се поддаде на изкушението.
	— Не говорете за майка ми. Вие не сте я познавали.
	Раменете на мадам Серафина само потрепнаха, сякаш не искаше да си направи труд да ги присвие.
	— Нещо тежи на душата ти. Знам. Виждам. — Усмивката й изчезна. — Ела и ми позволи да ти помогна, все още мога.
	Но Мемфис вече се отдалечаваше заднешком.
	— Един ден ще дойдеш при мен — извика госпожа Серафина след него, а гарванът грачеше ли, грачеше.


	В гримьорните на театър „Ню Амстердам“ цареше прекрасен хаос от пера, пайети и полуголи момичета на „Фолис“. Наредени край огледалата и отворили странно усти, те поставяха изкуствените си мигли или подчертаваха очите си с черен молив.
	Тета пристигна и на масата си за гримиране завари червена роза. Вдъхна сладкото й ухание с усмивка.
	— Това за мен ли е?
	— Да. Специална доставка. О, дължиш ми петдесет цента. Дадох вместо теб бакшиш на момчето.
	— Благодаря, Глория. — Тета й подаде парите. Мемфис ли я беше изпратил? — Къде е картичката?
	— Аха. Имаше някаква — рече Глория. — Ето я! Паднала е на пода.
	Тета зърна малък плик под масичката. Вдигна го. На него с четлив, закръглен почерк пишеше: госпожица Тета Найт.
	— Кой е този твой изискан мъж? — подразни я Сали Мей. Думите й криеха някакъв намек.
	Тета прехапа устна, за да прикрие усмивката си. Извади картичката от кремавобелия плик. И извика.
	— Тета? Какво има, миличка? — попита Глория. Всички я гледаха.
	— Кой го остави? — прошепна момичето.
	— Казах ти, момче за доставки. Кажи-речи хлапе с къси панталонки. Защо?
	Тета не я изслуша. Излетя по коридора и почти блъсна един сценичен работник, който буташе количка с костюми на „Фолис“. Профуча през вратата на сцената и излезе навън задъхана, дъхът й излизаше на неравномерни облачета в мразовития студ. По улицата от лявата й страна минаваха коли. По улицата от дясната й страна нямаше жив човек. Никаква следа от момче за доставки. Сградите се извисяваха покрай нея, без да предлагат никаква закрила. Чувстваше се малка и сама. Ръцете й пламнаха. Натопи ги в локвичката от дъждовна вода върху капака на една боклукчийска кофа, металът се поразтопи.
	На картичката имаше само четири думи.
	Четири думи, които я разкъсаха.
	Четири думи, които я ужасиха.
C>
	За Бети — открих те.
C$


>>	Домът на свободните и смелите

	Страната се събуди призори.
	Гражданите станаха, измиха се, избръснаха се и се сресаха. Обуха си чорапите и панталоните, облякоха роклите, ризите, сложиха тирантите. Закопчаха нуждата си. Задушиха надеждите си. Сгънаха спретнато историите в чекмеджетата, създадоха се пътьом, рапсодия на новото преобразяване.
	На запад планините се стремяха към небесата като митовете. Сутрешният повей полюляваше върховете на стръкчетата трева и на житните стъбълца из прериите. Облаци пара излизаха от разширените ноздри на кравите, които чакаха да дойде стопанинът им с кофата и да им донесе облекчение като ги издои. В реките рибата излизаше неочаквано на повърхността, надигайки мехурчета.
	Изпъстрените от сенки хълмове изпълняваха ролята на надзирател за миньорите, които вървяха тромаво към зейналата паст на шахтата, метални кофи дрънчаха до защитни талисмани — малко кръстче, заешко краче, къдрица от коса, дадено от съпруга — скрито в торбичка на компанията, пъхнати дълбоко в джобове с капаци. Лампите се протягаха от лентите около главите им, светещо трето око, което да успокои страховете им. Качиха се на платформата като моряци, които се отправят към нов свят, сортировачите на въглища отпред, вече кашлящи в очакване на праха, изпълващ малките им дробове по осем часа на ден, шест дни в седмицата*. При първите лъчи съпруги и майки със сериозни лица им махаха с кърпички и ги изпращаха с молитви на уста в случай че талисманите не свършат работа. Пазачите на компанията подканваха с тояги работниците да не се помайват в работата си, а с оръжия държаха на разстояние хората на профсъюзите.
	[* Почти до края на второто десетилетие на XX век в мините за въглища са работили и деца от осем до дванайсет години. Сред тях е имало такива, което са отговаряли за отделянето на въглищата от примесите и раздробяването на буците до сравнително еднакви размери. — Б.пр.]
	Кацнало на желязната клетка на хаспела, канарчето наблюдаваше с тревога.
	Механизмът се задвижи, заспуска старата клетка с мъже и деца към скрития мрак, дълбоко в сърцето на страната.
	А сърцето на тази страна е богато на черни съкровища.
	В скритите под здрава кора нефтени находища на Оклахома огромна желязна сонда дълбаеше дупки в земята. От надупчената земя като обещание бликна нефт, кръщение в сурова надежда, гориво за двигателите на амбициите на нацията. Работниците на петролния кладенец се изкъпаха в неочаквания душ и въпреки че никога нямаше да видят свое богатство, никога нямаше да ожънат урожая от своето черно злато, те празнуваха, сякаш то би могло да е тяхно по всяко време — полагащо им се по рождение, право на живот, на свобода и търсене на щастие в непрекъснато съревнование.
	Следобедното слънце се издигна в неопитоменото небе, високо и обнадеждаващо, като крива от графика на сделките на стоковия пазар. Студът се разтапяше в напуканата земя в пълен противовес на сгряващия оптимизъм на деня. Тук-там по дърветата набираха сили плодородни пъпки. Вече копнееха за пролетта с несекващ стремеж да се разпукнат.
	В една облицована с дъски, малка църква, скрита под голите клони на магнолията, пробуждането стигна своя връх. Изпълнените с вяра ръце отправяха молитва към небето. Телата се полюляваха напред-назад, гърбовете се превиваха във въпросителни, душите чакаха освобождение от съмнението и несигурността, със следи от сълзи по лицата и с очистени от грях сърца чакаха причина да паднат на колене в праха.
	Имигрантите се вливаха в градовете и краищата на кварталите се разнищваха, после отново се сплитаха в нови американски шарки. Тези нови американци влизаха в страната с една стъпка напред от прадедите, които протягаха призрачни пръсти към поколенията в диаспората. Вървете, шепнеха предците, но не ни забравяйте.
	Пред построен от червени тухли затвор протестиращи се готвеха за поредния ден на протести с плакати, демонстрации и викове за справедливост, но оставаха нечути от двамата италиански анархисти вътре — рибар и обущар, преследвали американската мечта, която в този момент решаваше съдбата им, а електрическият стол чакаше своя час*.
	[* Случаят „Сако и Ванцети“. — Б.пр.]
	Дамата в пристанището държеше високо факлата си.
	Златната планина* блещукаше в мъглата на ранното утро, обгърнала крайбрежието на Калифорния, красив мираж.
	[* Широко разпространено сред китайците наименование на Сан Франциско. След откриването на залежи в планинската верига Сиера Невада през 1848, много китайци се включили в търсенето на злато по време на Златната треска в Калифорния. По-късно с това име започнали да назовават западните райони на Северна Америка, включително Британска Колумбия и Канада. — Б.пр.]
	Атомите вибрираха, винаги на ръба на нов живот.
	Промяна и електроните бяха ту частица, ту вълна.
	Промяна и действието изискваше противодействие.
	Промяна и клавишът на пишещата машина превръщаше аз в Аз*, променяше Бог в бог.
	[* Съгласно английския правопис личното местоимение „аз“ и думата „бог“ се пишат с главна буква. Англосаксонската култура, която е в основата на американската, е изградена върху индивидуализма, върху значението, силата и способностите на отделния човек, който се противопоставя на околните обстоятелства, променя ги или ги създава такива, каквито са му необходими за неговия живот и развитие, независимо от наличните условия и предпоставки. Вярата в индивидуализма не изключва силно влияние на религията. — Б.пр.]
	Промяна и звярът се сдобиваше с палец; палецът с оръжие.
	Промяна и правилното ставаше погрешно; погрешното — оправдание.
	Всичко бе въпрос на гледна точка.
	Мракът вече неусетно се спускаше.
	Приключили с молитвите си, вярващите рухнаха в изтощена купчина. Бялата риза на проповедника прозираше от пот. Цикадите извисяваха своя общ химн. Приведени от вятъра и неполучили отговор на молитвите си, дърветата пребиваха клони ниско, докосвайки първата пролетна надежда в изморените от вяра глави.
	В друга, граничеща с памуковите полета, част на града три малки момиченца спяха, допрели бузки в детско креватче в задната част на колиба на изполичар. Низ от автомобили „Форд Модел Т“ и камиони пъплеше напред със загасени фарове. Мъже в бели роби с качулки слязоха от замлъкналите автомобили и тромаво тръгнаха напред, носеха кръст и туба керосин. Бащи и братя, чичовци, вуйчовци и братовчеди бяха измъкнати от колибите и извлечени по стъпалата, докато жените пищяха — за милост, за надежда, напусто. Преметнаха въжето. Разляха керосина. Запалиха клечката към кръста и нощта пламна, фалшива светлина в мрака. Писъците се извисиха до заупокойно ридание.
	По радиоапаратите из страната една проповедничка призоваваше самотните: „Изкъпахте ли се в кръвта на агнеца?“.
	В палатката на панаир приветливи сестри задаваха въпроси и събираха информация от семейства-доброволци. Питаха: Проявявали ли сте някакви специални способности? Виждали ли сте в сънищата си странен мъж с цилиндър? Дали ще се съгласите да ви направим едни най-обикновени изследвания на кръвта? Не, няма да боли — само леко убождане, обещаваме. Накрая, след сълзите и кръвта, сестрите превързваха малките ранички на децата и даваха на гордите родители бронзов медал: Да, имам здрави наследници. Нещо, с което да се хвалят пред съседите.
	Пореден урожай, достоен за похвала, в земята на изобилието.
	Прашен път пресичаше заспалите нивя, които през лятото се поклащаха, позлатени от царевицата. Стара земеделска къща се издигаше недалеч от рушащ се хамбар и самотно, чворесто дърво. Трактор и плуг лентяйстваха. Късно беше, но камионът на пощальона пътуваше шумно по неравния, кален път. Пощальонът паркира до пощенска кутия, порови в чантата си, извади писмото. След последна проверка на адреса, за да е сигурен — номер 144 — той го пъхна в пощенската кутия, затвори вратата и свали малкия метален флаг.
	Нощта падна над белите огради и червените хамбари. Над табелите с реклама на крема за бръснене „Бурма“ и билбордовете на „Марлоу Индъстрис“, които уверяваха сънливите пътници, че всичко е, каквото трябва да бъде. Над изследователите, търсачите, борещите се, мечтателите — неуморимите поддръжници на духа „мога да го направя“. Над незабележимия седан на мъжете-сенки, скатаващи се сред шевовете на нощта, която вече разгъва своето одеяло на забравата над страната и ги примамва към сънищата.
	Призраците наблюдаваха тези богослужения. Помнеха и изпитваха копнеж; някои помнеха и съжаляваха. Но помнеха. Искаше им се да могат да разкажат на гражданите тайните за миналото, за грешките, за любовта и желанието, надеждата и избора, за онова, което е важно и което е без значение.
	Искаше им се и да могат да ги предупредят за сивия мъж с цилиндъра, за Краля на гарваните.
	Защото не всички призраци си спомняха, а гражданите трябваше да бъдат предупредени.


	Мъжът-сянка вървеше по ехтящия коридор и спря пред дебелата стоманена врата със символа на окото, от което излизаха лъчи и от което като сълза се спускаше мълния. Нагласи вратовръзката си, отключи вратата и влезе. Стаята беше проста, с удобства като за селска къща: тясно легло, нощно шкафче, тоалетна и умивалник. Единствената светлина идваше от лампата на тавана, която се палеше и гасеше от електрическо табло. Един човек идваше вечер с таблото и я включваше, друг я изключваше на сутринта. В дясната част на килията имаше проста дървена маса и широко тапицирано кресло, каквото може да се намери във всяка американска дневна. Това беше единственото удобство във влажната стая. Жената седеше със затворени очи в креслото. Беше средна на височина, но толкова слаба, че приличаше на призрак.
	Вечерята й стоеше недокосната на подноса.
	— Ммм, солсбърски стек. Как го обичам — каза мъжът, чието име беше или Хамилтън, или Уошингтън, а може и Мадисън.
	Жената не отговори.
	— Картофено пюре. Грах и моркови. Вкуснотия. — Той взе с вилица от пюрето и направи кръг с прибора пред лицето й. — Отвори уста широко.
	Жената не помръдна. Мъжът върна вилицата върху подноса.
	— Виж, Мириам, ако не се храниш, ще се наложи да те принудим. Не си забравила колко неприятно е, нали?
	Мъжът-сянка видя как лицето на жената трепна и се увери, че тя всъщност си спомня.
	— Е, няма ли да ми се усмихнеш?
	Изражението й не се промени.
	— Не искаш ли пак да видиш семейството си?
	— Нямам семейство — прошепна тя.
	— Трябва само да откриеш другите и да ни дадеш имената. Кажи ни къде са.
	Мъжът закрачи из стаята като из добре позната обстановка. Прокара пръст по писалището, огледа слоя прах върху него, преди да го изтрие.
	— След това ще отидеш на приятна разходка сред гората. Една разходка ще ти хареса, нали? Да подишаш свеж въздух? Напомня ли ти за брезите около Москва? Ухае ли ти на дома?
	— Това е моят дом — отговори тя немощно.
	— Тогава не би трябвало да е проблем. — Сянката постави ръка върху рамото на жената и тя трепна. — Кажи ни: къде са Ясновидците, Мириам? Къде са нашите пиленца, които трябва да се приберат, за да спят?
	— Не знам. Не мога да гадая.
	— Искаш ли пак да се озовеш под водата?
	Очите на жената се разшириха от страх, но тя не отговори. Затвори очи и започна да диша, по-бързо и по-бързо. Искаше да избяга далеч в ума си, далеч от методите им за изтръгване на сведения. Сянката я спря.
	— Синът ти е там, навън, Мириам. Твоят Сергей.
	Клепките й трепнаха. Добре. Проникваше през бронята й.
	— Знаем, че си успяла да му изпратиш картичка.
	— Той няма дарба. Не става.
	Мъжът зашепна в ухото й, от шепота му кожата й настръхна.
	— Видяхме дарбата му, Мириам. Знаем, че лъжеш.
	Сянката разгъна вестник и го постави пред нея. Погледът й се стрелна към снимката. Грабна го нетърпеливо, с треперещи ръце.
C>
#	ЯСНОВИДЕЦ И ЯСНОВИДКА!
	Сам Лойд спасява Гадателката на влюбените от въоръжен луд мъж на Таймс Скуеър и разкрива божествена дарба, която удивява тълпата.
C$
	— Страшно прилича на теб, твоят Сергей. В погледа му има същата предпазливост. Жалко ще е нещо да го сполети. Ти как мислиш, Мириам?
	— Това не е моят син. Това е друг човек — най-накрая каза тя. Гласът й потрепери.
	— Да не се заблуждаваме, нали? Отдавна сме минали този етап. Това е той. И е в опасност. Всички са в опасност, Мириам. — Сянката обикаляше около креслото, обувките му издаваха тих, кух звук. — Колко хубаво ще е да го видиш пак, нали?
	Тя отново отказа да отговори.
	— Мириам, изправени сме пред външни и вътрешни заплахи за свободата ни. Сигурността е наш приоритет. Това е домът на свободните и смелите и трябва да остане такъв. Но ако не знаем къде са, не можем да ги защитим.
	Спря пред нея, принуди я да вдигне поглед.
	— Да опитаме отново.
	Жената погледна за последен път към първата страница на „Ню Йорк Дейли Нюз“, затвори очи и остави ума си да се отнесе към другия свят.
	— Какво виждаш?
	— Енергията им го привлича — рече Мириам отнесено. Тялото й трепереше от напрежение.
	— Кого?
	— Мъжа с цилиндъра. Краля на гарваните.
	— Добре. Какво друго?
	Потреперването на жената се превърна в треперене, ужас завладя ума й.
	— Не! Не можем да позволим това да се случи. Не бива. Не и отново. — Тя извика, скочи и падна на леглото си, обляна в пот и сълзи.
	— Трябва да ни кажеш къде са, Мириам.
	— Н-не.
	Сянката въздъхна.
	— Много добре. Утре отново ще опитаме.
	Жената плачеше, скрила лице в ръцете си.
	— Изобщо не биваше да го правим.
	— Стореното — сторено — рече Сянката. — Признателната нация ти благодари.
	В очите на жената се появи страх, който бързо се смени с омраза, а след това тя се изплю в лицето на Сянката. Мъжът извади от джоба си кърпичка и невъзмутимо избърса обидата. С все така невъзмутимо изражение извади гаечен ключ от джоба си. Жената се хвърли на леглото, сви се в ъгъла, вдигнала ръце. Мъжът отиде в другия край на стаята. Изви с гаечния ключ крана на радиатора и спря отоплението.
	— Опасявам се, че тук става доста студено нощем — рече той и издърпа одеялото от леглото й. — Щом си готова да ни сътрудничиш напълно, осведоми ни, Мириам.
	Той затвори стоманената врата след себе си. Ключалката щракна. Миг по-късно силен шум от радио изпълни малката стая и прогони тишината. Шумът постепенно се усилваше, накрая жената се сви на кълбо и запуши ушите си. Но не толкова шумът от радиото, колкото онова, което видя по време на транса, отне съня й.
	Сянката беше оставил вестника. Мириам изглади първата страница и постави ръка върху снимката на сина си и Ийви О’Нийл.
	— Намери ме, Лисиче — прошепна тя. — Преди да е станало твърде късно. За всички ни.


>	Благодарности

	Тази книга е плод на влиянието, което оказаха върху мен музикалните спектакли на Бъзби Бъркли, изпълнени със сложна геометрия и калейдоскопски картини, и през изминалите няколко години доста хора ме опознаха благодарение на нея. Благодаря на всички за калейдоскопската извънредна работа. На следните прекрасни хора дължа огромна благодарност, кошница плодове и кутия за обяд:
	Невероятно даровитата, мъдра и търпелива Алвина Лин, изключителен редактор, и също на даровитите и прекрасни Бетани Страут и Ники Гарсия. Вие сте Ангелите на Чарли на издателството. Не ще и дума.
	Усърдно работещият екип на „Литъл Браун Йънг Рийдърс“: Меган Тингли, Андрю Смит, Мелани Чанг, Лайза Мораледа, Хали Патерсън, Виктория Стейпълтън, Джени Чой, Емили Полстър, Стефани Хофман, Ейдриан Паласиос, Тина Макинтайър и Барбара Баковски. „И да, продължавайте все така.“
	Екипът с невероятни, точни като лазер очи за редактиране-коригиране-проверяване на фактите: Джоана Кремър, Кристин Ма и Норма Джийн Гаритън. Вероятно и трите вече страдат от посттравматично стресово състояние.
	Агент Бари Голдблат, който на този етап от дългото ни сътрудничество заслужава медал за търпението и смелостта. Джош Голдблат — благодаря за мангата и анимационните филмчета, и за обясненията, които даваше на останалите: „Майка ми не е луда, има краен срок, това е.“
	Сътрудничката ми — герой Триша Реди за това, че водеше уверено кораба, за помощта при проучванията, за четенето на текста и напомнянето да си взимам ключовете, когато излизам. Изследователката Лайза Голд, която е златна като името си и която не трепваше пред изпратените посред нощ имейли. Бил Зефиро, за информацията относно музиката и мълниеносните духовити забележки.
	Писателската група „Прекрасни и удивителни“ — държащите се здраво един за друг добри приятели (пълна подкрепа): Пам Кардън, Бренда Коуън, Ана Фандър, Майкъл Ходкин, Черил Ливайн, Дейвид Левитан, Емили Локхарт, Дан Поблоски, Нова Рен Сума, Робин Уасермън и Джъстин Уайнбъргър. Обичам ви, хора. Както и Лори Ади и Гейл Форман за всичко това, плюс за това, че са ме спасявали много пъти. Ха.
	Бруклинската писателска работилница във вторник вечер: Ема Бейли, Майкъл Ходкин, Бен Джоунс, Ким Лигет, Джулия Морис, Сузана Шробсдорф, Нова Рен Сума и Арън Зимерман.
	Екипът „Ауей“: Холи Блек, Касандра Клеър, Джо Ноулс и Кели Лин. Както и Тръстът за мозъчна атака по четвъртоюлски барбекю занимания: Тео Блек, Елка Клоук, Крис Котър, Ерик Чърчил, Холи Роланд, Джефри Роланд, Емили Севил Лауър и Джош Луис. На Кат Хауърд благодаря и за критиките.
	На Библиотекарския клуб от супергерои („Дали можем да го намерим? Естествено, че можем!“): Карин Силвърман, Дженифър Хюбърт Суон и Сара Райън.
	Писах тази книга в много нюйоркски и бруклински кафенета: благодаря на прекрасния персонал на „Тинк Кофи“, „Фор енд Туенти Блекбърдс“, „Саутсайд Кофи“ и накрая, страхотното кафене „Ред Хорс“, мир на праха му. Благодаря, също, на Бруклинското писателско пространство.
	И накрая, книгата не би могла да бъде написана без съдействието на многото, прекрасни и начетени хора, които любезно споделяха с мен времето и опита си. Техните напътствия бяха безценни и не бива да има никакво съмнение, че всички грешки, неточности и своенравни джаз ритми във фактологическата информация са грешки на автора. Огромна благодарност на Музея на китайската култура в Америка, град Ню Йорк, и Ю Ма, заместник-директор по сбирките от артефакти; Саманта Чин-Уолнър, помощник-уредник; на Кевин Чу, помощник по сбирките и цифровия архив в Музея за съвременно изкуство. Благодаря ви, професор Шърли Дж. Ий, „Изследвания на пола, жените и сексуалността (в периода от края на деветнайсети и началото на двайсети век)“, Вашингтонски университет. Благодаря ви, Дзен Уонг Луо и Гейб Лоу, за информацията относно китайските погребални ритуали. Благодаря ви, Брайън Берлинджър, директор на Музея на националното радио и телевизия, Бауи, Мериленд. Благодаря ви, Кари Стъм и Брет Дион от Службата по архива на транспорта в Ню Йорк. Благодаря на „Шомбърг център за изследвания на афроамериканската култура“ в Нюйоркската обществена библиотека. Благодаря ви, Стив Дънкан, страхотен изследовател на градската среда, живот и условия за веселите и подробни начини, по които човек може да бъде измамен, убит или арестуван, докато бяга из дългите с километри, обитавани от плъхове тунели на нюйоркското метро. Да, добре съм си отгоре, благодаря.


>	Бележка на автора

	„Леговище на сънища“ използва факти от историята, но е литературно произведение и за по-силно драматично въздействие авторката си е позволила някои волности. („всички да се отдръпнат! Тази жена притежава разрешително за измисляне на литературни истории!“) Музеят на американския фолклор, суеверията и окултното е плод на моето въображение, съобщавам ви го, за да не го търсите в туристическите справочници. Освен това, доколкото ми е известно, из тунелите на нюйоркското метро не върлуват кръвожадни призраци. Сигурна съм. Или съм почти сигурна. Хубаво, изобщо не съм сигурна. Знаете ли какво? Щом ще ползвате метрото, правете го на свой риск.
	Пневматичната транспортна компания на Бийч наистина е съществувала, но за жалост малкият, задвижван от сгъстен въздух влак се е използвал само няколко години. През 1927 година прототипът на метрото на Алфред Или Бийч вече отдавна е бил история, но от него са останали много изоставени тунели и гари под Ню Йорк. Забавно беше да си представя, че за нашите Ясновидци би могла да съществува някаква призрачна следа от една гара на старата подземна железница. Препоръчвам ви прекрасната публикация на Джоузеф Бренан, посветена на транспортната компания на Бийч, на адрес columbia.edu/brennan/beach, ако проявявате интерес към темата.
	За съжаление Законът за ограничаване на имиграцията от Китай е истински. Гласуван е през 1882-ра и е налагал сериозни ограничения върху имиграцията на китайци в Съединените щати. По-късно били приети нови, още по-строги ограничения със същата цел и тези дискриминационни, ксенофобски закони са останали в юридическите книги в продължение на десетилетия. Ако искате да научите повече за Закона за ограничаване на имиграцията от Китай и последствията от него, горещо ви препоръчвам книгата „Пред портите на Америка: имиграцията от Китай в периода на действие на Закона за ограничаване на имиграцията (1882–1943)“ на Ерика Лий (Чапъл Хил, издание на Университета на Северна Каролина, 2003). Ако искате да прочетете историята на истинско семейство от Чайнатаун, препоръчвам ви и книгата на Брус Едуърд Хол „Чай, който изгаря: Семейни спомени за Чайнатаун“ (Ню Йорк, издателство „Саймън енд Шустър“, 1998). А ако сте в Ню Йорк, моля, посетете прекрасния Музей на китайската култура в Америка (mocanyc.org).
	Историята на Америка продължава да се пише. Много от битките на идеи, които считаме за спретнато прибрани в „миналото“ — расови и класови конфликти, проблема със сексуалната ориентация, гражданските права, правосъдието и кое всъщност ни прави „американци“ — са живи и днес. Онези проблеми от миналото ни, които не изучаваме и върху които не размишляваме, са застрашени от пренебрежение и забрава. А съдбата често отрежда да преживеем отново онова, което сме забравили. Изглежда нашите призраци винаги са с нас и шепнешком ни предупреждават да бъдем нащрек.
