>	Едно

	Преди време идеята да се скрие в старата си бърлога в Лондон й се струваше добра. Само идиот би се върнал в жилището, за което всички знаят, и понеже тя не беше идиот, следваше да е логично на никого да не му хрумне да я търси там. Фактът, че я причакваха отпред, беше по-обиден от всичко друго.
	Танит притича през покрива, ботушите й разплискаха една огромна като езеро локва, и тя отскочи от ръба. Уличката се разми под нея, а нощният въздух й залютя на очите. Удари се тежко в сградата от другата страна, задържа се за миг, после скочи на крака върху тухлите и побягна странично. Прескочи наведнъж цяла поредица от прозорци, зави зад ъгъла и приклекна там, колкото да си поеме дъх.
	Не беше забелязала дали Сангуайн е избягал, но той най-вероятно се беше шмугнал в пода и беше изчезнал през пръстта. Имаше, разбира се, някаква вероятност да са го хванали преди да успее да го направи. Ако се бе случило, сигурно вече беше мъртъв. Беше наясно, че някой като Били Рей Сангуайн — такъв, който може да избяга от всяка килия и да се промъкне покрай всякаква преграда, не подлежеше на арест. Такива като него ги убиваш при първа възможност. Танит се надяваше да е жив. Вършеше й добра работа.
	Предпазливо се доближи до ъгъла и надникна. По покривите беше чисто. Беше им се измъкнала. Ръката, с която стискаше дръжката на меча, се отпусна и тя почувства как успокоителната тежест на острието се плъзва в естественото си положение по протежение на гърба й. Изпъна крака и се изправи на стената, а русите й коси падаха пред лицето, докато наблюдаваше преминаващите отдолу коли. Най-безопасно щеше да е, ако успееше да слезе на нивото на улицата и да хване едно такси или да се качи на метрото. Но за да го направи, щеше да се наложи да зареже меча. Палтото й все още се въргаляше на пода в апартамента. Обичаше това палто. То прикриваше меча, когато го носеше. Обичаше палтото си, но меча го _обожаваше_. Би оставила меча си, колкото някоя друга жена — ръката си.
	Обърна се, тръгна нагоре по стената, увери се, че никой не я причаква и се изкатери върху покрива. Ако горкият стар Били Рей бе мъртъв, щеше да се наложи да си намери негов заместник, а това нямаше да е лесна работа. Беше отличен социопат, което го правеше полезен в доста отношения. А тя си имаше план. Който трябваше непременно да успее. А си беше и добър план, освен това. Подличък. Много се гордееше с него и очакваше с нетърпение да го види в действие. Искрено се надяваше Сангуайн да не е мъртъв.
	Танит спря. На отсрещната сграда стоеше човек. Облечен в сиво, с каска с визьор и коса в ръце. Още не я беше забелязал. Тя отстъпи назад, понечи да се обърне и забеляза движение с крайчеца на окото си.
	Атакуваше я друг Секач, а острието на косата му беше опушено, за да не блести на светлината на уличните лампи. Танит се дръпна рязко и усети как косата изсвистя покрай гърлото й. Секачът се приземи и атакува, тя се претърколи и се изправи, а мечът й вече се освобождаваше от ножницата. Посрещна следващия удар и изрита, но той изви тялото си, избегна ритника и извъртя косата така, че дръжката се стовари върху главата й. Танит залитна, проклинайки, и замахна бясно с меча, за да го задържи на разстояние. Дръжката на косата я удари в коляното, тя извика и едва отби удара, който щеше да отдели красивата й глава от красивото й тяло.
	Другият Секач прескочи разстоянието между двете сгради, с крака сгънати под тялото му. На Танит й се прииска да беше Елементал, за да може да му прати вятър, който да го отблъсне и да го прати надолу към смъртта. Но не беше, така че той се приземи на покрива и сега вече й се налагаше да се справя с двама Секачи.
	Имаше време, когато бяха от една и съща страна на барикадата, но това беше преди Останката да пропълзи в лоното на душата й. Онова дребно създание на мрака бе превзело съзнанието й, бе го откъснало от нея, но в замяна на това беше оставило много необичайни дарове — почти толкова извратени, колкото и ужасяващи. И един от тези дарове бе чисто нова цел, а тази цел означаваше, че не може да позволи на Секачите да й видят сметката тук, тази вечер, на този покрив. Даркесата разчиташе на нея.
	Притиснаха я. Танит виждаше отражението си във визьорите им. Устните й бяха черни, а черни вени разкрояваха лицето й — единствените външни признаци за това, че носи в себе си Останка. Оголи зъби в усмивка като на обезумяла женска и каза:
	— Хайде, пробвайте се, ако мислите, че ви стиска достатъчно.
	Определено им стискаше достатъчно, защото атакуваха бързо и силно. Танит дори не успя да изругае, защото трябваше да се претърколи, да се извърти и да се защитава. Докато острието й срещаше техните, започна да се чуди дали няма нужда от нов боен вик — нещо не толкова стимулиращо. _„Харесват ми обувките ти“_, може би.
	Наклони се на една страна и прокара меч по ръката на първия Секач. Пусна кръв, но не много. Униформите им бяха подсилени срещу атаки, както телесни, така и магически. За разлика от _нейния_ тоалет — ботуши, кафяв кожен панталон и елегантна малка жилетка. Отстъпи защитавайки се, без да мисли, като остави инстинктите да контролират ръцете й, а краката да се движат, накъдето си пожелаят. Тялото й беше нейният инструмент за оцеляване. То щеше да свърши работата без нейна помощ, което щеше да даде възможност на ума й да крои планове, стратегии и схеми. Тази вечер, обаче, с лунния сърп нейде зад нея и лекия смог, който закриваше звездите горе, единствената мисъл, която се блъскаше из главата й, бе — „ако не приключиш с това, ще умреш“.
	Танит изчака да й се отвори пролука, снижи меча, докато се втурваше напред през защитата на първия Секач. Прегърна го, притисна глава в рамото му, така че да не може той да й приложи удар с глава, и го принуди да отстъпи. Той използва собствената й инерция, за да я прехвърли през коляно към покрива, но тя се хвана здраво за него, приземи се на краката си и преобърна ситуацията. Косата му издрънча на земята, докато той се извърташе върху бедрото й и изведнъж дойде негов ред да я прехвърли. Все по-близо и по-близо идваха към ръба, преобръщане след преобръщане, вкопчени с все сила в опитите си да вземат надмощие над другия, докато наближаваха края на покрива. Може би Секачът бе очаквал тя да го претърколи един последен път, след което незабавно да се опита да се отдели, за да не може той да я прехвърли през ръба. Вместо това тя усили хватката си и се отблъсна, така че двамата полетяха надолу.
	В момента, в който Секачът осъзна какво става, я пусна, замаха отчаяно с ръце, опита се да сграбчи нещо, но нямаше нищо за хващане. Танит вече присвиваше колена нагоре и полагаше крака върху корема му. Тя отпусна хватката си и се отритна от него. Извъртя се, хвана се за покрива и се залюля в посока нагоре, като го остави да пада. Той не извика по време на полета, а тя не чу удар или тупване, но чу свистящи гуми и клаксони.
	Едно на нула за нея.
	Тя направи циганско колело настрани, за да избегне атаката на втория Секач. Извитото острие отново я потърси, но тя се изплъзна, бързо се надигна и избяга, търсейки меча си, чудесния си меч. Ботушът му се стовари странично върху ходилото й, покосявайки и двата крака, така че тя се удари в земята силно и не дотам елегантно. Извъртя се по гръб и замръзна, Секачът се извисяваше над нея, а косата му — на сантиметри от гръкляна й. Гърдите й се надигаха и спускаха учестено. Секачът пък дори не се бе запъхтял. Тялото й всмука обратно черните вени, така че да не се виждат, както и чернотата от устните. Погледна го изотдолу със зачервено, но ясно лице.
	— Добре — каза, — предавам се.
	Секачът не отвърна. Тя и не очакваше да го направи. Той нагласи хватката си върху косата, готов да замахне. Ръцете й се изстреляха нагоре, сграбчиха дръжката точно над острието и го задържаха. Той натискаше надолу, тя нагоре. Мускулите й изпъкнаха — бицепси и трицепси, тънки ивици, движещи се под кожата на ръцете й. Беше силна, когато бе Танит Лоу, магьосник Адепт и добро момиче отвсякъде. Сега обаче, когато беше Танит Лоу, магьосник Адепт и гостоприемник на Останка, бе дори по-силна. Това обаче май беше без особено значение срещу острието, което със сигурен темп се приближаваше към каротидната й артерия.
	За да се измъкне с ритници щеше да се наложи да раздвижи бедра, което щеше да охлаби хватката й, а това щеше да я убие. За да избие острието на една страна, щеше да се наложи да го премести извън централната линия, което щеше да охлаби хватката й, а това щеше да я убие. Колкото повече го мислеше, толкова повече списъкът с неща, които ще я убият, растеше.
	Очите й се съсредоточиха върху мястото, където дръжката срещаше острието, добре завития болт, който държеше косата като едно цяло. Въздухът свистеше между стиснатите й зъби, а Танит придвижи бавно лявата си ръка, докато не усети болтчето под дланта си. Концентрира се върху него, както би направила с някоя врата — да усеща резетата в ключалката, да ги движи, да ги мести натам, накъдето пожелае. Принципът беше същият. Отваряше нещо, което бе заключено за нея. Почувства как болтчето се развърта. Усети натиска му върху дланта си.
	Частичката падна и Танит раздели косата на две, хванала острието с лявата си ръка, като остави върха на дръжката да се удари в повърхността на покрива до дясното й ухо. Замахна, острието проряза крака на Секача и той падна, а тя междувременно се изправяше. Той посегна към нея, но тя използва острието, за да отбие замаха. Върховете на пръстите му западаха като конфети. Със следващия замах отсече главата и тялото му се строполи. Чу звука от претъркулването на каската и погледна натам точно преди главата да изчезне отвъд ръба на сградата. Секунди по-късно чу как се сгромоляса върху нечие предно стъкло, а след това и ужасения писък, който се надигна от улицата.
	Увери се, че наоколо няма друг, който да я нападне, пусна острието на косата, приближи се до меча си и го прибра в ножницата му. После отиде да търси Сангуайн.


>	Две

	Сангуайн се бе върнал в апартамента, за да вземе палтото на Танит — знаеше колко го обича, и по пътя обратно си хвана заложник. Човекът похленчи и поплака малко, но иначе не вкара цялата програма, особено когато бръсначът на Сангуайн се опря в гърлото му. От другата страна, там, където малката уличка се срещаше с ярко осветената улица, профуча магьосник на име Клаге, зает да говори по телефона и да прави всичко възможно, за да координира гонитбата от земята. Сангуайн с най-голямо удоволствие би пристъпил зад него и би скършил мършавия му врат, ако не съществуваше голямата вероятност цялата улица да е пълна с магьосници и цивилно облечени Секачи. Магьосникът в ръцете му сега, този хленчещ пискун, не играеше съществена роля в операцията на Убежището, което бе единствената причина да не го е убил още. Това, а и сигурно щеше да свърши добра работа като човешки щит, ако се наложеше.
	Сангуайн се дръпна назад, далеч от улицата, повличайки заложника със себе си.
	— Как се казваш? — попита.
	— Моля ви, не ме убивайте — избълва мъжът.
	— Нещо против да ти викам Джетро? Не _изглеждаш_ съвсем като Джетро, но познавах един пич, дето се казваше така в Тексас. Ходил ли си в Тексас, Джетро?
	— Не, нн… не съм.
	— Аз самият съм от Източен Тексас, но Джетро, оня другия Джетро, беше западнотексаско момче. Там е по-сушаво. Предпочитам изтока, около Накогдочес. Да си чувал за Накогдочес?
	— Не.
	— Е, няма нищо. Работата е там, че ти викам Джетро, защото веднъж държах това същото острие опряно в гръклянчето на първия Джетро, другия Джетро, и той звучеше ама направо като теб сега. Като че го беше страх, че ще почна да режа. Та знаеш ли какво му се случи, Джетро?
	— Пу… пуснал сте го?
	Сангуайн се изсмя.
	— Харесвам те, момче. Оптимист си до мозъка на тези ми ти кости. Толкоз те харесвам, че няма и да ти кажа какво му сторих на горкия стар Джетро, първия Джетро, лека му пръст, пък дано му намерят и главата някой ден. Ще те оставя да се държиш здраво за туй малко пламъче надежда, дето гори в теб, че съм го пуснал и че е живял до края на живота си в щастие и хармония.
	— Бб… благодаря…
	— Само че щеше да се наложи да го прави без главата си, което не би било много лесно, но ще оставя историята с отворен край, специално за теб. Понеже те харесвам. Понеже ми се ще да си мислиш, че може да останеш жив, колкото и смешно да звучи. Това ти е първо излизане, нали?
	— Моля?
	— На терен, момче. Не ми изглеждаш от типа закоравели от битки.
	— Не — отвърна Джетро. — Не съм. Аз… обикновено прекарвам цял ден зад бюрото.
	— И няколко пъти са те пропускали за повишение, нали така? И най-после си зацепил, че трябва да се придвижваш нагоре по кариерната стълбица, да заемеш ръководна позиция в Убежището — прав съм, нали?
	— Да. Да, прав сте.
	— Та затуй си поискал тази задача, нали тъй? Решил си, че с толкова много агенти и Секачи наоколо, няма да ти се наложи да участваш много-много в екшъна. Така ли е?
	— Така е — отговори той и изхлипа.
	— Рекъл си си — ей, само двама са. Само двама бегълци, с които трябва да се разправим, няма какво толкова да правиш, пък ще ти седи в биографията, а? И пак ще си част от работата. Ще споделяш славата.
	— Моля ви, не ме убивайте, г-н Сангуайн.
	— Не разваляй края сега — излая Сангуайн и бутна Джетро в стената. Джетро се изправи в очакване на атака. Вместо това Сангуайн просто си стоеше.
	— С какво се занимаваш в Убежището? — попита.
	— С различни неща — отвърна Джетро е поглед сведен надолу. — Администрация. Нищо велико или… опасно.
	— Знаеш ли какво чух? Чух, че вие, момчета, планирате да обявите война на ирландското Убежище, ето това чух. Чух, че английското Убежище и немското Убежище и американците, и французите, и почти всички останали планирате да идете там и да го превземете.
	— Не… не бих могъл да знам нищо за това.
	— Амии? Жалко. Би било добър повод да поговорим за отлагане на неизбежното.
	Джетро преглътна тежко.
	— Неизбежното?
	Сангуайн намести тъмните си очила по-нагоре по носа си.
	— Голяма активност, голямо нещо се наблюдава напоследък и не ще да е само заради нас. Да искаш да споделиш какво се случва?
	— Нн… не знам.
	— Само да те уведомя, че да ме лъжеш точно в този момент не е най-добрият ход, който би могъл да предприемеш.
	Джетро се поколеба.
	— Има… То…
	Сангуайн въздъхна лекичко.
	— Хайде да те улесним. Има връзка с един затворник, нали?
	Джетро кимна.
	— Избягал затворник.
	— Еха, съвсем случайно, това е любимият ми вид. А въпросният избягал затворник дали не е случайно Спрингхийлд Джак, а?
	— Вие… знаете?
	— Разбира се, че знаем. Защо мислиш, че сме в града? Виж сега, младеж като теб, Джетро, такъв обещаващ кадър като теб, ако позволиш, би трябвало да е в час с всички новости от издирването на въпросния избягал затворник, не съм ли прав?
	— Би трябвало да е. Искам да кажа, да съм. Да. Моля ви, не ме убивайте.
	— Така, да не слагаме каруцата пред коня. Джак бяга, а вие, момчета, го приклещвате. Искам да знам къде е съсредоточено издирването. И не се опитвай да ме лъжеш. Както виждаш някои неща вече са ми известни, така че по-добре да не се отклоняваш от тях, освен ако не искаш да ме ядосаш.
	Джетро кимна във внезапен порив да изплюе камъчето.
	— Ийст енд. Спитълфийлдс. Обградили сме го. Нищо не може да мине през кордона без да разберем. В капан е. Няма изход.
	Сангуайн се ухили.
	— Джетро, беше много полезен пленник.
	— Ще… ще ме пуснете ли жив?
	Сангуайн се ухили още по-широко.
	— Ни най-малко.


	След като Джетро, вторият Джетро, остана да лежи мъртъв сред боклука и мръсотията на Лондон, земята се пропука и пропадна под краката на Сангуайн, а той потъна в прохладната прегръдка на пръстта. Започна да се движи надолу към абсолютния мрак, към онази тъмнина, в която не може да проникне ничий човешки поглед, докато наблюдаваше как пръстта и камъните танцуват пред него в потоци от единични зрънца, като рибни пасажи, които плаваха около тялото му и го пропускаха все по-натам.
	Спря за миг, заслушан във вибрациите, които му говореха по-високо от който и да било глас, а после се зарови настрани. Забави се, когато земята се раздели и се отвори за него като врата, а ярката светлина се разля към тъмните очила. Сангуайн нямаше очи, които да го болят и той пристъпи на влаковия перон, усещайки как стената се затваря зад него. Перонът беше почти празен, петима души чакаха на него, но никой от тях не забеляза пристигането му.
	Грохотът под краката му се засили, подсказвайки му къде е влакът и колко бързо се движи. После го чу да се задава, а миг по-късно вече наблюдаваше как пристига и забавя ход със скърцане на спирачките. Вратите се отвориха. Слязоха хора, други се качиха. Сангуайн изтупа няколко топчици пръст от рамото си и се шмугна през вратите преди да се затворят. Вагонът беше празен и той седна.
	Погледна към коженото палто в ръцете си. Не се притесняваше за Танит. Тя щеше да се измъкне. Беше сигурен в това. Вероятно беше завъртяла онези Секачи в луд танц, после беше изчезнала и ги беше оставила да се оглеждат безпомощно, докато подигравателният й смях отеква в ушите им — единствено доказателство въобще за присъствието й там. Щеше да се срещне с нея скоро, той щеше да й върне палтото и щяха да се целунат, а той щеше да погали косата й, а тя щеше да му разкаже за всички Секачи, които е погубила. Тя беше всичко, което някога бе търсил в една жена. Красива, умна, корава, извратена.
	Вярно, че беше изцяло отдадена на тази Даркеса, която и да беше тя, жената, за която мечтаеха всички Некроманти, онази, която щеше да сложи край на света. Танит беше надникнала в бъдещето, а Останката в нея чакаше с нетърпение разрухата и погрома, които се задаваха на хоризонта. Беше ли здравословно да обича някого, който иска да подпомогне свършека на света? Честно си признаваше, че вероятно не беше. А и знаеше, че има _нещо_, което тя не му казваше. Някаква мъничка трошичка информация, която тя пазеше за себе си за това коя е Даркесата и откъде изобщо щеше да се появи. Но той не настояваше. Не го интересуваше. Хората си имат тайните, в крайна сметка. И той си имаше тайни. Като изключим това, бяха идеалната двойка. Сродни души. Съдружници в престъплението.
	И когато цялата тази малка нейна щуротия приключеше, той щеше да я помоли да се омъжи за него.


>	Три

	Стъпалата, водещи надолу, бяха каменни, древни и студени, и пропукани. Стените ги притискаха и от двете страни, виеха се покрай стълбището, потъвайки в мрака. Родителите на момичето не казаха много. Баща й я водеше, а майка й вървеше отзад, тя в средата. Въздухът беше пронизващ и хладен, а тишината — безмълвна. Майка й не бе в състояние да я погледне откакто бяха пристигнали на доковете. Момичето не знаеше с какво беше сгрешила.
	Когато стълбите спряха да потъват още надолу, свършиха в под, а подът си беше под като всеки друг, предполагаше тя. Беше равен и масивен, и обширен, макар да беше също толкова студен и стар като стълбите, а стените и ниският таван заграждаха и отделяха цялото място. Момичето не обичаше да се намира под земята. Вече й липсваше слънцето.
	Баща й ги поведе по един коридор, после зави надясно и след още малко хвана наляво и продължи да върви. Вървяха и вървяха, завиваха ту насам, ту натам, а момичето скоро изгуби представа, откъде бяха минали. Около тях навсякъде трепкаха факли, забити със скоби в стените — мъждукащи пламъчета в мрака.
	— Остани тук — каза баща й, когато стигнаха до една празна килия. Тя се подчини, както винаги, и проследи как родителите й си тръгват през друг коридор. Баща й се държеше и внезапно доби толкова крехък вид. Майка й не погледна назад.
	Момичето остана в мрака и зачака.
	После почака още малко.
	Най-накрая в килията влезе някакъв човек, облечен в овехтели одежди и скъсани сандали.
	— Здравей — каза той. Дори тази единствена думичка не звучеше като английски език. Момичето не беше срещало чужденец през живота си.
	— Здравейте — отвърна тя и после добави, — приятно ми е, — защото това се полагаше да кажеш, когато се запознаваш с някого.
	Той си стоеше там и я гледаше, а момичето чакаше той да каже още нещо. Нямаше да е редно да говори тя. Нали беше дете, а децата винаги трябва да чакат възрастните да инициират разговора. Баща й винаги бе много стриктен по отношение на това правило и това беше урок, който бе усвоила добре.
	— Имаш ли някакви въпроси? — попита мъжът с онзи странен акцент, който прозираше от всяка дума.
	— Да. Благодаря ви. Къде се намирам, ако позволите да попитам?
	— Не знаеш ли?
	— Тук съм с родителите си. Те…
	— Родителите ти си тръгнаха — заяви мъжът. — Отидоха си и те оставиха тук. Това е мястото, където ще живееш оттук нататък.
	Момичето поклати глава.
	— Не биха ме оставили — продума.
	— Уверявам те, че го направиха.
	— Моите извинения, но грешите. Родителите ми не биха ме оставили.
	— Върнаха се на лодката преди около час. Това е твоят дом сега.
	Лъжеше. Лъжеше ли? Момичето бе наследило обноските от баща си. От майка си бе взела други добродетели.
	— Кажете ми къде са или ще се ядосат много, — заяви с глас, който не търпеше възражение. — Брат ми също ще дойде да ме търси. Брат ми е голям и силен и ще ви изтръгне ръцете, дори заради мисълта, че това ще ме накара да се усмихна.
	Мъжът седна на едно стъпало. Имаше обикновено лице. Нито красиво, нито грозно. Просто лице, като милиони други. Тъмната му коса се отдръпваше от слепоочията и беше прошарена със сиви нишки. Носът му беше дълъг, очите — нежни, а ъгълчетата на устните — обърнати нагоре.
	— Дадоха ли ти име? — попита. — Не? Дори и прякор? Е, това може да е доста дразнещо през следващите няколко години, но после ще си избереш сама, рано или късно, и тогава ще знаем как да те наричаме.
	— Няма да остана тук през следващите няколко години — каза момичето, вече почти разбрала, че времето за добри обноски е към края си. — Изобщо няма да оставам тук.
	Мъжът продължи да говори, сякаш не я чуваше.
	— Името ми е Куонийл. Това е древно име от мъртъв език, но го взех заради значението, което има и което е имало, и сега е мое име и ме защитава. Знаеш ли как работят имената?
	— Разбира се — отвърна тя. — На осем съм, не съм глупава.
	— И притежаваш магия, предполагам?
	— Много — каза момичето. — Така че казвайте къде са родителите ми или ще ви изгоря, както сте си поседнал там. — Щракна с пръсти и пламъчетата затанцуваха в ръката й.
	Куонийл й се усмихна.
	— Действително си буйна, дете. Майка ти беше права.
	— Къде е тя?
	— Отиде си, както вече ти казах. Не те излъгах. Оставиха те тук, както някога оставиха брат ти.
	Момичето остави пламъчетата да угаснат.
	— Познавате брат ми?
	— Аз го обучавах. Всички го обучавахме. Както ще обучаваме теб. Ще живееш тук и ще се учиш и ще растеш тук, а когато дойде твоето Въздигане, ще си тръгнеш като една от нас.
	— Кой сте вие?
	— Аз съм Куонийл.
	— Но какво имате предвид? Каква ще бъда, когато си тръгна?
	— Коя ще бъдеш — това не знам. Но какво ще бъдеш… Ако оцелееш, ако си толкова корава, колкото изглеждаш, то ти ще бъдеш острието в сенките. Невидима. Недосегаема. Неудържима. Ще бъдеш бърза и силна като брат си, също толкова умела и смъртоносна. Искаш ли това, малко момиченце?
	Той сякаш виждаше мечтите й, най-съкровените й мисли. Хвана се, че кима в съгласие.
	— Добре — рече Куонийл и се изправи. — Обучението ти започва от днес.


	Наричаха я Благородничката другите деца. Използваха го като оръжие, за да я наранят. Една от тях — момиче със сплъстена кестенява коса, но с остър и жесток език, беше твърде отмъстителна, за да й се противопоставят, затова всички се скупчваха зад нея. Злото момиче беше първата, която си избра име и то беше Авонт*.
	[* На английски Avaunt — архаична дума, означаваща „махай се“, „напусни“. — Бел.пр.]
	Един ден Куонийл изведе момичето на самостоятелен урок.
	— Знаеш ли защо те наричат Благородничката? — попита.
	— Защото не ме харесват — отвърна момичето. Мечът за тренировки тежеше в ръката й.
	— А защо не те харесват?
	— Защото Авонт не ме харесва.
	— А защо Авонт не те харесва?
	Момичето вдигна рамене и атакува, а Куонийл пристъпи встрани и я удари от задната страна на колената.
	— Авонт не те харесва, заради начина, по който говориш и по който изглеждаш, и по който се движиш.
	Момичето изскимтя и потърка крака.
	— Това са доста неща.
	— Нали? Разговаряш добре, което демонстрира произход, образование и привилегии. Красива си, а това означава, че и мъжете, и жените те забелязват. Крачиш с увереност, а това означава, че хората ще те вземат на сериозно. Всички тези качества са достойни за възхищение в една дама. Но ние тук не те обучаваме да бъдеш дама. Атакувай.
	Момичето пак се хвърли напред, като внимаваше да не се хване на същия капан, като предния път. Вместо това, падна жертва на съвсем друга уловка, която беше също толкова болезнена.
	— Ние сме остриетата в сенките, — каза Куонийл. — Преминаваме незабелязани сред смъртните и подобните нам магьосници. Привилегированите, образованите и красивите не могат онова, което можем ние. Трябва да загубиш обноските си. Трябва да загубиш самоувереността си. Трябва да загубиш достойнството си.
	Мечът му се насочи към главата й, а тя блокира, извъртя се, замахна към него, но той, разбира се, вече не стоеше на мястото, където бе само миг по-рано. Изрита я изотзад, тя се препъна и се озова в средата на стаята.
	— Наричат те Благородничката, защото това е нещото, заради което ще биеш на очи — обясни й Куонийл. — Трябва да се научиш да си мънкаш под носа, да провлачваш крака, да сведеш рамене. Очите ти трябва да са винаги сведени срамежливо. Трябва веднага да те забравят. Ти си нищо за смъртните и за магьосниците. Ти си под тях, ти не заслужаваш тяхното внимание.
	— Да, Учителю Куонийл.
	— Какво чакаш? Атакувай.
	И тя направи точно това.


>	Четири

	Ключът към успешния грабеж е екипът, събран да свърши работата. Това бе първият закон на обирджийството. Вторият закон, разбира се, беше, че крадците, по самата си натура, са ненадеждна пасмина — и ако членовете на екипа не могат да си имат доверие, то какъв е смисълът да са в екип?
	Танит чувстваше, че знае отговора. Сангуайн не беше така сигурен.
	— И преди са опитвали подобно нещо — каза той. Седеше на малката масичка в малката кухня. — Аз и тате се пробвахме, събрахме група личности с подобно мислене и направихме всичко възможно да избием всички, включително и теб самата. Поправи ме, ако греша, но ми се струваш по-жизнена от всякога, въпреки положените от нас усилия.
	Танит стоеше до прозореца с чаша кафе в ръката. Скривалището беше мрачно и едва обзаведено, но поне нямаше да ги изненада армия от Секачи по никое време.
	— Малкият ти Клуб на отмъстителите имаше един простичък недостатък — отвърна тя. — Всички искахте едно и също нещо.
	— И защо това да е недостатък? То обедини всички — заедно за общата цел.
	— И колко време останахте обединени? До края вече всеки предаваше другия, понеже всеки от вас искаше да е онзи, който ще убие Валкирия или Скълдъгъри, или Турид Гилд… Малкият ви клуб се разнищи, Били Рей. Общата цел невинаги е нещо добро.
	— А ти знаеш отговора, да разбирам?
	Тя се обърна към него с усмивка. Беше си свалил очилата и тя погледна в черните дупки, където трябваше да са очите му.
	— Разбира се, че го знам. Номерът е всеки да иска нещо различно — така ще участват по свои собствени причини.
	— Което означава, че трябва да имаме по нещо, което всеки от тях да иска.
	— И какво мислиш съм правила през последните две седмици? Събирах нашите стимули. Наистина, Били Рей, просто ще трябва да приемеш, че наистина знам какво правя.
	Той се разсмя.
	— О, вярвам ти, мила. Напоследък не спираш да доказваш каква малка хитра палавница си ти. — Надигна рамене. — Зад теб съм във всичко и го знаеш много добре. Значи Джак е първият член, който ще включим в екипа, така ли?
	— Всъщност не. Първо ще си поговорим с един негов стар приятел. И наш стар приятел, впрочем.
	Усмивката на Сангуайн угасна.
	— Ауч, по дяволите. Не и той. Знаеш, че ми настръхват космите от него.
	— Дъск е беззащитно малко пале, щом го опознаеш веднъж.
	— Дъск е вампир. Няма нищо беззащитно, нито малко, нито палешко в него.
	Сега беше ред на Танит да вдигне рамене.
	— Тогава той ще е бясното ни кръвожадно нападащо псе. И в двата случая ще си получи почесването. Някой друг да желае почесване? Някой, който е с мен в тази стая сега?
	— Надявам се, че нямаш намерение да ме сразяваш с обещания за гушкане при всеки спор.
	Танит направи тъжна физиономия и се обърна отново към прозореца.
	— Жалко — рече и се засмя.


	Вампирите стояха и гледаха костите на динозавъра, а Дъск се чудеше какво ли би било да убие такъв великолепен звяр. Със сигурност щеше да е по-голямо предизвикателство от онова, което предлагаха смъртните. Гледаше ги как притичват от експонат на експонат, или погнали пищящите си дребосъци, или влачещи ги зад себе си, като всеки техен звук се усилваше от огромните зали на музея.
	— Момчето? — попита Исара.
	— Мъртъв — отвърна Дъск. — Отпреди година.
	Исара кимна. Освен това, не направи друго движение. Нито дума не се търкулна от устните й. По лицето нямаше и сянка от емоция. Дори очите й бяха спокойни. Но Дъск знаеше, че вътре в нея бушуваха чувства, чужди на него самия. Любов и загуба, и скръб. Единственото чувство, което той можеше да разпознава, бе гневът. А тя имаше и от него.
	— Ти ли го уби? — попита тя.
	— Разбира се, че не.
	Сянка на усмивка.
	— Разбира се, че не — повтори. — Не би нарушил кодекса, дори за да накажеш някого, който го е направил. Как, тогава, е загинал?
	— Беше развил поредната нездравословна привързаност към едно момиче — отвърна Дъск, — но тази му дойде твърде много. Удави го в солена вода.
	— Името й?
	— Има ли значение?
	— Предполагам, че не. Момчето е мъртво, това е единственото, което ме интересува. Справедливостта възтържествува по свой начин. И ти би трябвало да изпитваш удовлетворение.
	Той я изгледа.
	— Трябва ли?
	— Хриши бе единственият ти приятел на този свят — каза Исара — и когато го въвлече в работа, която не беше негова, момчето наруши кодекса и му взе главата. Сигурно изпитваш някакво чувство на вина за случилото се?
	— Не — отговори Дъск. — Хриши знаеше, че момчето е младо и глупаво, и яростно и все пак му обърна гръб. Хриши плати за глупостта си.
	— Внимавай как говориш за него — рече Исара и погледна Дъск със смесица от лед и огън в очите. — Вината за смъртта му е твоя. Трябваше да убиеш момчето, още когато го откри.
	— Кодексът…
	— Никой нямаше да _разбере_. Момчето представляваше опасност за всички ни. Преследваше и измъчваше, и убиваше всяка жена, в която се влюбваше. Трябваше да го убиеш в мига, в който разбра кой е. Кръвта на Хриши е по твоите ръце.
	— Може би.
	— Това вълнува ли те изобщо?
	Дъск не виждаше смисъл да разпалва гнева на Исара още повече, затова си замълча. След миг тя се обърна и се отдалечи, оставяйки го сам.
	Той погледа костите на динозавъра още известно време, а после също напусна музея. Слънцето напичаше кожата му, докато вървеше. Върна се вкъщи и завари Танит Лоу, седнала върху клетката в дневната, а Били Рей Сангуайн стърчеше до нея.
	— Хубаво местенце — каза Танит. — Трябва да призная, че не си те представях като тип, който ще живее в предградията. Виждах те да се прибираш вкъщи в някоя хубава крипта нейде, обграден от свещи и тежки гоблени. Но пък клетката е добър нюанс. Някак си обединява стиловете в стаята.
	Беше чул за случилото се, разбира се. Беше разбрал, че една Останка се е вселила за постоянно в ума и тялото на Танит. Но това все пак не означаваше, че е започнал да я харесва.
	— Тук сме да ти отправим едно предложение — обади се Сангуайн.
	— Не ме интересува.
	— Събираме екип — каза Танит.
	— И други са пробвали. Не се получи.
	— Имаме нужда от помощта ти.
	— Можете да убивате хората и без мен.
	— Не става дума да убиваме някого — каза Танит. — Всъщност, точно обратното. Искаме да спасим някого. Искаме да спасим Даркесата. Събира се групичка от Елементали и Адепти, малък екип, който работи за това да я спре, когато се появи. Целта ни е да спрем _тях_ да спрат _нея_.
	— И защо ще искам да спирам това нещо? Тя ще разруши света, когато дойде.
	— Не целия — възрази Танит. — Само цивилизованата част. А ние ще й помогнем. Няма ли да е чудесно? Тя ще убива магьосници и смъртни и ще изпепелява градове, и ще потопява цели континенти под вода, а ти ще си свободен да ловуваш и да убиваш оцелелите. Не ти ли звучи страхотно?
	— Не ми пука за всичко това.
	— Знаем, че не ти пука — намеси се Сангуайн и кимна. — Знаем, че търсиш номер едно. И хей, приятелче, разбирам го. Наистина. Но си ни нужен, да си от нашата страна. Ще бъдем ти, ние, неколцина други… и Джак.
	— Значи не мога да участвам в отбора ви. Последния път, когато видях Спрингхийлд Джак, го оставих в ръцете на Убежището в Ирландия.
	— Значи си го предал — отвърна Танит. — И какво от това? Малко предателство не е навредило на никого. Слушай, знам със сигурност, че мога да убедя Джак да играе по правилата. Имам нещо, което той иска, в крайна сметка. Също както имам нещо, което искаш ти.
	— И какво е то?
	— Дъск, гледам те и виждам една душа без цел. Имам предвид — ето те, живееш в една чудесна къща със заключена за определено време клетка на мястото на дивана. Не знам как си се сдобил с това място — и съм сигурна, че историята е подобаващо забавна, но мястото ти просто не е тук. Загубил си фокус.
	— И смяташ, че можеш да ми осигуриш този фокус? — попита Дъск. — Не ми пука за Даркесата. Не ми пука за нищо.
	— Ето тук вече леко послъгваш, нали? Виж, Дъск, пука ти за нещо. Пука ти за едно-единствено нещо. Винаги ти е пукало за него, защото си вампир, а това нещо вълнува всички вампири, които са станали такива не по свое желание.
	Дъск се намръщи.
	— Знам кой те е обърнал, Дъск.
	— Лъжеш.
	— Не, не лъжа. Знам историята ти. Разхождал си се една вечер, нападнали са те; някакъв фермер наблизо ти се е притекъл на помощ и е изплашил звяра… Възстановил си се в неговата къща, под грижовните погледи на фермера и съпругата му. На третата нощ си разкъсал кожата си и си ги погълнал. Но до този момент, разбира се, онзи, който те е обърнал, вече е бил изчезнал.
	— И откъде _ти_ ще знаеш кой е той?
	— Един Елементал е бил в района по време на случилото се. Докладвал е в Убежището като добър агент, а в доклада му се споменава името на вампира, когото е срещнал. Знам името, Дъск. И ще ти го кажа — ако ни помогнеш.
	— Кажи ми го сега.
	— Няма да го направя.
	— Как да съм сигурен, че казваш истината?
	— Опитвам се да не лъжа вампири.
	— Кажи ми кой е бил.
	Танит скочи долу от клетката.
	— Не. Чуй сделката, която предлагам. Ти ни помагаш. Сработваш се с всички останали в екипа, дори с Джак, и когато всичко приключи, ти казвам името, а ти се махаш и си правиш каквото пожелаеш. Вампирите не забравят, когато имат зъб на някого, нали? Сигурна съм, че и ти си така от много дълго време.
	— Може това да е — каза Сангуайн. — Може това да е нещото, което ще те накара да нарушиш безценния си малък вампирски кодекс — никога не убивай себеподобен. Какво мислиш, Дъск. Дали това е нещото, което ще те побутне към ръба?
	Дъск не отвърна.


>	Пет

	Покриви и комини, това беше всичко, което можеше да се види оттук. Цялото нещо напомняше на Сангуайн за онази сцена от Мери Попинз, когато Дик Ван Дайк започна да танцува заедно с всичките там четки за комини, високо над Лондон. Чудеше се дали Спрингхийлд Джак си правеше труда да танцува с разни четки, пеейки песнички около комините. Вероятно не, ако трябваше да е честен. И все пак, това си беше мисловна занимавка докато чакаше, свирукайки си. „Чим чим чири“, нащрек за Секачи.
	Няма и двадесет минути по-късно, една длан с дълги пръсти пролази над ръба като обезпокоително грозен паяк, последвана от ръка, а после и прокъсан цилиндър с набръчкано, изпито, безформено лице под него. Джак си остана там долу, с брадичка на нивото на покрива и очи, впити в Сангуайн.
	— Няма никой друг — успокои го Сангуайн.
	Гласът на Джак бе писклив и напрегнат.
	— Освен Секачи — отвърна. — Тия са навсякъде.
	— Не и тук. Не и сега. Тук съм вече половин час и не съм видял и един.
	— Навъртат се.
	— На мен ли го казваш. Целият район им е една голяма издирвателна зона. Но ако имаш уменията, вмъкването и измъкването не е чак такъв проблем. Хайде излизай. Имаме време да си поприказваме, нали?
	Джак остана неподвижен за миг, а после с финес, който сякаш не изискваше и капчица усилия и който щеше да накара очите на Сангуайн да изскочат от орбитите си, ако не ги беше изгубил много отдавна, се издърпа нагоре и застана на ръба. Беше бос, а дрехите му — цилиндър и фрак — износени и прашни.
	— Как разбра къде да ме намериш? — попита Джак.
	— Не съм — отвърна Сангуайн. — Предположих, че все пак ще държиш нещата под око. Очаквах да ме намериш, ако изчакам достатъчно дълго.
	— Какво искаш?
	— Да си поговорим.
	— Тъй ли? Изглеждаш твърде спокоен за някой, който трябва да се притеснява.
	— И защо трябва да се притеснявам? Ние сме двама стари приятели, застанали на един покрив, унесени в приятен разговор.
	— Последния път, когато си приказвах с теб, беше наумил да подкараш Механизма на опустошението, да не си забравил? А онзи подъл противен вампир се врътна и избяга, остави ме да бъда заловен и хвърлен в килията.
	Сангуайн вдигна рамене.
	— И аз какво съм виновен? Много добре знаеш, че не трябва да даваш на вампир и най-малък повод за отмъщение, а ти му попречи да убие Валкирия Каин на онзи плаж преди четири години.
	— Тогава имаше… как им се викаше? Смекчаващи вината обстоятелства. Вие всички ме бяхте излъгали.
	— Не можеш да приемаш нещата толкова лично, Джак.
	— Мога и ги приемам. Заради Дъск и заради теб и скъпия ти бащатко, прекарах в кауша последните две години. И досега щях да си стоя там, ако не бях избягал.
	— Дрън-дрън. Щяхме да дойдем да те измъкнем.
	Джак го напуши на смях.
	— Ей сега, да.
	— Сериозно. Вече бяхме започнали подготовката за смел опит за освобождаване, когато чухме, че си се справил съвсем сам.
	— И защо ще искате да съм на свобода? Да не би да ви трябва моята помощ, а? Поредната опасна мисийка?
	— Ами всъщност, да.
	— Аха, знаех си. Чупката.
	— Джак…
	— Нямам интерес. — Джак се обърна, подгънал колене, готов за скок.
	Сангуайн пристъпи напред.
	— Къде отиваш? Къде можеш да отидеш? Обградили са района, Джак, и стесняват кръга. Ще те хванат, ще те завлекат обратно и ще те хвърлят в килия, толкова дълбока, че няма да _вдишаш_ свеж въздух повече през живота си.
	— И нека позная — каза Джак, с леко наклонена глава, — другата ми възможност е пак да се хвана на хорото с теб и с баща ти, и с онзи вампир, така ли?
	— Не с баща ми. Затвориха го и никой не знае къде е. Колкото до Дъск, е да, и той е на борда.
	— Забрави.
	— Попитай ме кой ръководи малката ни мисия.
	— Няма.
	— Танит Лоу.
	Джак се извъртя.
	— Какво?
	— Не си в час, Джак, затова не си чул. Сега в нея има Останка. Променила е възгледите й за много неща. Сега е една от нас.
	— Сериозно ли говориш?
	— Щях ли да се шегувам по отношение на жена, носеща толкова тесни кожени дрехи?
	— Значи сега Танит Лоу е обладана от мракобесна малка Останка и е станала зла като нас, тъй ли? — попита Джак и после се замисли. — И какво точно включва тази мисия?
	— Включва е точната дума, включва събирането на четирите оръжия богоубийци от всички краища на света. Имаме всички локации, липсват ни хора.
	— И за какво ще ги използвате тия оръжия, ако мога да попитам?
	— Е, тази малка подробност засега е в тайна. Ако се включиш, обаче, всичко ще ти се разясни.
	Джак присви очи.
	— А рискът?
	— Освен съпротивата, която ще срещнем при взимането на оръжията от сегашните им собственици, ще има и една малка групичка магьосници, които ще се опитат да направят същото. Целта ни е да вземем оръжията първи, да ги заменим с добри фалшификати и да се измъкнем преди някой да е разбрал, че нещо не е наред.
	— И коя е тази малка групичка магьосници?
	— Декстър Векс и още неколцина. Общо седем. Танит събира свой екип, който да им се противопостави. Ти си избор номер едно.
	— Не участвам в никакви екипи с Дъск. Ако той остане извън избора, аз съм вътре.
	— Това е чудесна новина. Танит ще бъде доволна. Но има един малък проблем. Дъск вече е в играта.
	— Нали каза, че съм избор номер едно.
	— Ти си. В сърцата ни. Но по азбучен ред Дъск се нарежда преди теб.
	— И какво печеля аз от цялата работа?
	— Като за начало, те извеждам оттук през земята и те изкарвам от Лондон, далеч от издирвателните екипи. Ако те намерят, малката ни групичка ще се бие за теб. Но нещо повече — Танит проведе някои проучвания.
	— Е, и? Какви проучвания?
	— За теб, за това какво си и откъде си дошъл. Ако ни помогнеш да намерим оръжията, тя ще ти каже всичко, което си искал да знаеш.
	— Лъжеш. Нищо не знае. Никой не знае.
	— Джак, почти през целия си живот си бил убиец, нали така? Бил си злодей. А тя — герой. Тя е имала достъп до неща, за които ти само можеш да сънуваш.
	— Тя знае какво съм аз?
	— Да, знае. Вътре ли си?
	— Текс, ако ме лъжеш…
	— Джак, тя има нужда от свой екип. Написала си е домашното. Когато всичко приключи, ще си получиш наградата. Е, какво ще кажеш? Вътре ли си?
	Джак приближи ръка до устата си, а малките остри зъбки задраскаха по кожата на кокалчетата. Всъщност, не му отне дълго да го обмисли.
	— Да — обади се. — Вътре съм.
	— Прекрасна новина — рече Сангуайн и се усмихна.
	— Е, къде е тя? Нямам търпение да видя чисто новата, зла до мозъка на костите си Танит Лоу.
	— Съвсем скоро ще я видиш, не се тревожи. Точно в момента преговаря с трети член на малката ни групичка, някой, който по азбучен ред е преди теб и Дъск, но заема далечното трето място в сърцата ни.
	— Ами? — отвърна Джак. — И кой ще да е това?


	Черната Анис* бе срещала позорен край. Малцина можеха да оцелеят след срещата с нея, не и ако се разбеснееше и кожата й добиеше онзи син цвят, а зъбите й пораснеха дълги и нащърбени. Ноктите й бяха карали мнозина да замлъкнат при последния си предсмъртен вик, а челюстите й бяха перфорирали не едно и две гърла. Тя беше човекоядец и никога не бе виждала нищо лошо в това, а през по-голямата част от живота си бе живяла в една или друга яма, или при повече късмет — в някоя пещера, с под, осеян с костите на жертвите й. Освен един конкретен идиот, който тичаше след нея, никой друг не бе излизал от леговището й, веднъж влязъл вътре.
	[* Черната Анис (Black Annis) е фигура от английския фолклор, от рода на торбаланите. Представена е като вещица със синьо лице и железни нокти, с апетит към хората и по-специално малки деца. — Бел.пр.]
	Докато не се появи русата. Русата в кафява кожа. И преди Анис дори да разбере какво по дяволите се случва, беше цялата овързана и безпомощна, а русата в кафявата кожа й се усмихваше отгоре.
	Както го правеше точно сега.
	Анис се изправи в тясното си легло, в килията, която беше прекалено малка и твърде светла. Имаше тоалетна на едната стена и мивка на другата. Никога не бе имала нужда нито от тоалетна, нито от мивка, когато живееше в ямата си. Това изглежда бе единственото предимство да живееш в яма.
	— Здрасти — рече русата. Беше застанала в рамката на отворената врата, усмихваше се, с онзи неин меч, който висеше на гърба й, а кафявата кожа едва събираше формите й. — Добре изглеждаш — каза русата. Танит Лоу, така се казваше. — По-добре от последния път, когато те видях, във всеки случай. Поне не носиш торба.
	Анис я изгледа, но не мръдна от леглото.
	— Държат ме гладна тук.
	— Не, не е вярно. Хранят те.
	— Аз ям _хора_. Не ми дават хора. Дават ми животни. Това е варварско отношение. Хората поне имат шанс да се бият и да се измъкнат. Животните, дето ми ги дават, вече са умрели. Повдига ми се от това, разбираш ли.
	— Анис, ти си уникален индивид и това е причината да съм тук.
	— Мога да ти разпоря гръкляна.
	— И ако успееш да извадиш онези твои остри нокти, съм сигурна, че няма да имаш проблем да го направиш. Но не можеш. Затворена си тук, в тази малка килийка, с ограничена сила и живот, който се изплъзва от ръцете ти. И нека да погледнем истината в очите, Анис, по-млада няма да станеш.
	— И затова ли си дошла? Да злорадстваш?
	— Нищо подобно. Виждаш ли, последния път, когато се видяхме, бях старото ми аз. Но сега съм новото ми аз и новото ми аз гледа на нещата по различен начин. Новото ми аз никога не би те арестувало и никога не би те извадило от онази яма. А каква чудна яма беше това. Кажи ми нещо — харесваше ли ти да живееш в ями?
	Анис гледаше сърдито.
	— Виж, не се опитвам да те бъзикам, честно. Не мисля, че ти е харесвало да живееш в ями. Мисля, че си била принудена заради твоето… положение. — Танит се усмихна нежно. — Ами ако ти кажа, че има лек?
	Анис се намръщи.
	— Лек за какво?
	— За това, което те мъчи. За твоето проклятие.
	— Лек за проклятието ми? Няма лек за моето проклятие. Не съм прокълната. Така съм родена. То си е естествено.
	— Анис, ти нямаш представа какво си, нали? Не знаеш защо кожата ти посинява или пък защо ти порастват ноктите, не знаеш защо ще се превърнеш в камък, ако те освети слънчев лъч.
	— Ами? — измънка Анис, подсмърчайки. — И предполагам, че ти знаеш?
	— Всъщност, да — отговори Танит, — знам.
	— Лъжеш.
	— Имам достъп до определени досиета и документи, а едно от тези досиета е за теб. Ти си прокълната, Анис. Затова си такава, каквато си. А лек има. Но ако го искаш, трябва първо да направиш нещо за мен.
	— Като какво например?
	— Събирам група от специални личности с уникални таланти и искам да си част от нея.
	— Искаш да съм в някаква банда? Че аз ям хора.
	— На новото ми аз изобщо не му пука — заяви Танит. — Яж си, когото си пожелаеш. Освен хората от екипа, разбира се. Това би донесло някои неудобства. Просто прави каквото ти кажа и когато свършим работата, ще те освободя и ще си получиш лека. Остатъкът от живота ти ще принадлежи на теб, да го прекараш както си пожелаеш. Бих предложила да не е в яма?
	Анис се изправи. Не беше висока жена, затова все пак трябваше да гледа нагоре.
	— Казваш, че си се променила. Как да съм сигурна, че казваш истината?
	— Знаеш ли какво е Останка, Анис? Имам една такава в себе си, свързана завинаги с душата ми. Аз съм една променена жена.
	— Значи ще ме измъкнеш оттук, така ли?
	— Именно. Стига да се съгласиш с условията ми.
	Анис я гледа известно време.
	— Ако ме изкараш оттук, имаме сделка.
	— О, чудно — отвърна Танит, ухилена до уши. — Хайде.
	Обърна се и излезе, а Анис се поколеба. Ако това бе някакъв капан, просто не виждаше смисъл в него. Затова я последва.
	— Имаме късмет — каза Танит, докато крачеше. — Не те сложиха в затвор с максимално ниво на сигурност. Не ме разбирай погрешно, Анис, ти си опасна дама, наистина си такава. Но затворите като този са разработени за затворници, които не са особено умни, за да инициират бягство.
	Анис едва слушаше. Тялото й трептеше от магията, която се връщаше обратно. Беше толкова чудесно усещане, че едва не й секна дъхът. Можеше да извади ноктите и да отдели тази красива руса глава от красивите стройни рамене, ако само пожелаеше. Но после какво? Въобще не знаеше къде се намира. Не знаеше как, по дяволите, да се измъкне оттук.
	Подминаха един тип на земята с разсечен гръклян. Още един малко по-натам, а до него — жена. Стомахът на Анис закъркори.
	— Ти ли ги уби тези? — попита, докато устата й се пълнеше със слюнка.
	— Не всички — отвърна Танит. — Един приятел е с мен. Ще се запознаете по-късно. Мисля, че ще ти допадне. Казва се Дъск. И той е прокълнат, в известен смисъл, така че ще имате много общо… о, Анис, моля те. Наистина нямаме време.
	Анис вдигна очи от мястото, където бе клекнала до мъртвия магьосник, но не отговори. Макар да имаше обичая да живее в дупки, не обичаше да говори с пълна уста. Някои неща просто не бяха възпитани.


	Сабине постави пръстена на масата, докато наблюдаваше как очите на Бедстрийт* се разширяват.
	[* Badstreet, „bad“ — „лош“, „street“ — „улица“. — Бел.пр.]
	— Това ли е? — попита шепнешком. Около тях смъртните се смееха, шегуваха, пиеха, музиката свиреше и току някой се отъркваше покрай Сабине на път към бара. Единственото нещо, което я интересуваше, обаче, бе да убеди човека пред нея, че металната окръжност на масата е Пръстенът на Салумар.
	— Да, това е, — отвърна. — Изкован сред мрак и огън от седмия син на седмия син, слепецът, който говорел с мъртвите. Изработил този пръстен за великия магьосник Салумар, но във вечерта на предаването, мъртвите дошли при него и му казали, че Салумар ще го убие. Затова скрил пръстена, отказал да го предаде и Салумар го убил. Разказ предупреждение за онези, които не вярват, че мъртвите имат чувство за хумор. Хайде, вземи го.
	С бавни движения, изпълнени със страхопочитание, Бедстрийт направи, каквото му бе казано.
	— Тежък е — рече. — И мощен. Усещам магията, само като го държа…
	Понечи да си го сложи, но Сабине протегна светкавично ръка и грабна пръстена обратно.
	— Съжалявам — ухили се. — Чупи-купи. Знаеш как е.
	Бедстрийт присви очи.
	— Не можеш да очакваш да го купя, без да го изпробвам.
	— Няма нужда да го изпробваш — разсмя се тя. — Хайде, Бедстрийт. Магьосник от твоята класа няма нужда да си сложи пръстена на ръката, за да разбере каква мощ съдържа. Сам каза, че я усещаш.
	Той потри ръка по наболата си брадичка.
	— Сякаш ме зове.
	Сабине кимна и направи всичко възможно да не се изсмее.
	— Носиш ли парите?
	Той се поколеба, а тя забеляза вътрешната борба в очите му. Да плати или да не плати, това беше въпросът, а това беше борбата, която Сабине бе свикнала да наблюдава. Изходът от нея, разбира се, винаги беше ясен.
	Бедстрийт подаде един плик под масата. Сабине го отвори, като го пазеше от чужди очи, и преброи набързо съдържанието. Всичко изглеждаше да е на място. Тя кимна, прибра плика в джоба и постави пръстена в малка дървена кутийка. После се изправи, връчи кутийката на Бедстрийт и му се усмихна с най-хубавата си усмивка.
	— Беше истинско удоволствие да се работи с теб — каза.
	Отиде към задната част на кръчмата, провирайки се между групички от хора. За петнадесет до двадесет секунди Бедстрийт щеше да се ориентира как да отвори кутийката, после за още десетина секунди щеше да разгледа пръстена и да се наслаждава на силата, после му трябваха около две-три минути, преди мощта на пръстена да започне да избледнява и в крайна сметка да се окаже в ръце с безполезна тенекийка, която бе купила в магазин за тениски по пътя насам. Време бол.
	Вече беше деактивирала алармата, така че се измъкна безшумно през пожарния изход и излезе на уличката зад бара. Обърна гръб на улицата, защото това щеше да е първото място, към което Бедстрийт щеше да хукне, и закрачи все по-надълбоко в мрака. Още една свършена работа. Още един загубеняк — измамен. И всичко това за една вечер.
	— Каква калпазанка.
	Сабине се изви и погледна нагоре. Изправена на стената над нея стоеше руса жена с дълго кожено палто.
	— Хубаво е да видя, че някои неща не са се променили, де — заяви жената и бавно закрачи надолу по стената, към нивото на улицата. — Преди тридесет години си беше хитра малка крадла и сега си все същата хитра малка крадла.
	Сабине опита да се усмихне.
	— Здрасти, Танит. Доста време мина.
	— Мина, щом го споменаваш — отвърна Танит и прекрачи на земята. Беше по-висока от Сабине. — Но ако сме честни, не съм вярвала, че ще оцелееш толкова дълго. Хитрата малка Сабине, вечно забъркана с грешните хора, вечно вбесяваща грешните хора. Мислех си, че си свършила в някоя канавка още много отдавна.
	— И затова ли си дошла? Да ме убиеш?
	— Да те убивам? — Танит се изсмя. — Е, защо ми е да правя нещо толкова лошо?
	— Чух, че си се сдобила с Останка в себе си.
	— Вярно, но макар вътрешно да съм покварена, все пак убивам само ако имам основателна причина. Трябва да е или по работа, или лично, или пък от чиста скука. Да ти се струвам отегчена, Сабине?
	— Какво искаш, тогава?
	Усмивката на Танит бе ярка и сияйна, както винаги.
	— Теб.


>	Шест

	Там долу, в мрака и студа, момичето не правеше нищо друго, освен да тренира.
	Сутрин упражняваше ума си — езици и числа, и истории — както познати, така и скрити. Седеше с другите в полукръг около наставника, без да обръща внимание на шепота и физиономиите, и подхилванията, когато отговореше грешно на някой въпрос.
	Следобедите бяха за друг тип тренировки. Тогава се биеше, катереше се, тичаше и плуваше. Това беше времето, когато мускулите им се разтягаха и се късаха, и после се изграждаха наново, когато телата им се учеха да се движат независимо от умовете им. Мускулна памет, така го наричаха наставниците. Която превръщаше боя във втора природа. А убийството — в инстинкт.
	Момичето никак не харесваше идеята за убийство, макар и да разбираше, че това щеше да е необходима част от обучението й. Останалите твърдяха, че нямат нищо против. Авонт дори настояваше, че няма търпение да дойде моментът за първото й убийство — тогава винаги поглеждаше към момичето и всички останали се смееха. Авонт продължи с този театър докато една сутрин не бе повикана от Куонийл.
	Когато се върна, дрехата й бе напоена с кръв, а тя беше пребледняла. Очите й бяха отворени широко и бяха влажни. Момичето я откри по-късно да плаче тихо в един тъмен ъгъл. Авонт погледна нагоре и пак я нарече Благородничката, нарече я с много по-лоши имена, докато момичето не се отдалечи и не я остави на сълзите й.
	Момичето не чакаше с нетърпение първото си убийство.
	Куонийл я изведе от часовете един ден и тя го последва покорно със свит корем. Стигнаха до малка стая, където една жена беше прикована с вериги към стената. Беше първият човек, необлечен в роба, когото виждаше от доста време.
	— Кои сте вие? — попита жената, изплашена. Косата й беше кестенява. Тя самата беше леко пълна. Изглеждаше на възрастта на майката на момичето. — Какво искате? Ако ме пуснете, няма да кажа на полицията, кълна се.
	Куонийл подаде камата на момичето.
	— Убий я — каза.
	Жената разтвори широко очи. Момичето погледна камата.
	— Не мога — отвърна.
	— Но това е причината да тренираш толкова много — каза Куонийл. — Когато си острието в сенките, ще погубиш много животи. А това ще е първият ти.
	— Но аз дори не познавам тази жена — настоя момичето.
	— Името ти — каза Куонийл. — И по-високо, за да може да те чуе момичето.
	— Танит — отговори жената. — Танит Удол. Имам син и дъщеря и те имат нужда от мен. Моля ви. Моля ви, пуснете ме при тях.
	— Ето — рече Куонийл. — Сега вече я познаваш. Сега ще ти бъде ли по-лесно да отнемеш живота й?
	Момичето поклати глава.
	— Не ми е сторила нищо. Не ме е наранила. Не мога просто да я убия.
	— Можеш. Доста лесно е.
	— Но защо?
	— Защото като острие в сенките трябва да убиваш онези, които ти е казано да убиваш. А аз ти казвам да убиеш тази жена.
	Куонийл щракна с пръсти и веригите, държащи жената към стената, се отвориха с пукот. Жената залитна леко, потри китките си — свободна, но все още ужасена.
	— Учителю, моля ви…
	— Питам те, дете, каква е ползата от убиец, който не може да убива?
	Момичето преглътна.
	— Никаква, Учителю.
	— Никаква, именно. Откакто си с нас, те тестваме всеки ден, по всеки възможен начин. Всеки въпрос, който задаваме, е тест. Всяка задача, която ти се дава, е тест. Но нито един от тези тестове няма да завърши със смъртта ти, ако го провалиш. Това е първото истинско изпитание, което ти се поставя. Помисли внимателно как ще процедираш по-натам.
	— Ако… ако имах още малко време — обади се момичето.
	— За да направиш какво?
	— За да се подготвя. Да си дам кураж.
	— Ясно. Значи ако отложим този тест с шест месеца или малко повече, може би година, мислиш, че ще си готова тогава ли?
	— Може би — отговори момичето. После кимна. — Да. Да, сигурна съм.
	— Е — рече Куонийл, — в такъв случай няма да е кой знае какво изпитание, не мислиш ли?
	Жената вече плачеше, тихи малки хлипове, които караха раменете й да се тресат.
	— Не мога да я убия — обясни момичето.
	— Тогава аз ще го направя — отвърна учителят. — А преди нейното сърце да е спряло да тупти, ще съм убил и теб.
	Момичето стисна ножа.
	— Ще се боря.
	— Ще загубиш. Тази жена ще умре днес, независимо какво ще решиш ти. Направи правилния избор и я убий бързо. Ако съм аз, ще я накълцам на малки парченца и ще умре с писъци.
	Момичето погледна хлипащата жена, а собствените й очи се напълниха със сълзи.
	— Моля ви, не ме карайте…
	— Съжалявам, дете — каза Куонийл. — Но това е нещо, което трябва да направиш.
	Жената внезапно се втурна към вратата, изблъсквайки Куонийл от пътя си и се насочи право към момичето с разкривено от отчаяние и бяс лице. Налетя на момичето и спря, а момичето отстъпи встрани, с празна ръка. Жената погледна надолу към камата в корема си. Изрида отново, а краката й се подгънаха под нея. Седна на земята и поклати глава.
	— Не — тихо продума жената. — Не, моля ви… не аз…
	Изхлипа, пое си въздух кратко и рязко, а когато издиша, се наклони напред, докато не положи глава на земята. Не помръдна, нито си пое друга глътка въздух.
	Момичето погледна ръцете си. Нямаше кръв по тях. Цялата кръв на жената изтичаше на пода. Чуваше как капе. Но нямаше капка по ръцете й. Ръцете й бяха чисти. Не смяташе, че това е редно. Трябваше да са изцапани в червено. Помисли си дали да не клекне долу, да постави ръце в растящата локва кръв, но идеята за това, самата идея, караше нещо в съзнанието и да се надига, нещо мрачно и грозно, и уплашено, а това караше тялото й да се тресе, а сълзите да се леят.
	— Справи се добре — каза Куонийл. — Уроците ти за днес приключиха. Свободна си.
	Тя избяга от стаята със замъглен от сълзите поглед.


	На следващата сутрин Куонийл седна до нея, докато закусваше. Момичето не беше свикнало някой да сяда до нея.
	— Някои от децата казаха, че са те чули да плачеш снощи — каза, с тиха, но нормална интонация, като че я молеше да подаде хляба.
	Момичето не отговори.
	— Вярно ли е? — попита Куонийл. — Плака ли в стаята си, дете?
	— Накарахте ме да убия човек.
	— Да, така е. Затова ли хленчи?
	— Мислех си, че убиваме само лоши хора. Това казахте. Това ми казахте.
	Куонийл поклати глава.
	— Казах, че убиваме хората по някаква причина. Ако си избрала да разбираш това като убиване само на лошите, то как тогава мога да съм виновен за това?
	— Но ако убиваме добрите хора, ние не можем да бъдем добри.
	Куонийл се усмихна.
	— Имаме си кодекс. Имаме правилник. Убиваме хора, които заслужават смърт. Но понякога онези, които заслужават смърт, не са зли хора.
	— Брат ми никога не би убил невинен човек.
	— Не познаваш брат си.
	— Познавам го по-добре от вас — отвърна тя, а гневът заливаше лицето й. — Той е добър и е герой, и помага на хората.
	— Помага на хората, вярно е. Както и всички ние. Затова сме тук, ние, остриетата в сенките. Да помагаме на хората.
	— Тогава защо ме заставихте да убия невинен човек?
	— За да видя дали би го направила. Да видя дали би могла. Ти премина този изпит. Първият път винаги е най-трудният. Отсега нататък ще ти е по-лесно.
	— Повече няма да убивам невинни хора.
	Куонийл се усмихна отново.
	— Не си убила нито един невинен човек, дете. Онази жена уби съпруга си. — Дълга пауза. — Изглеждаш изненадана. Мислиш, че всички убийци изглеждат като убийци? Мислиш, че замислят и планират, и сучат мустак? Тя отрови съпруга си, за да се отърве от него и да вземе парите му. Тя заслужаваше смъртта.
	— Какво… какво ще стане с децата й?
	— Смъртните знаят как да се справят с такива неща. Ще се погрижат за децата.
	Момичето погледна в чинията си.
	— Защо не ми казахте?
	— Щеше ли да ти е по-лесно да убиеш убиец? Момичето замълча.
	— Да.
	— Тогава що за изпитание щеше да е това? — попита Куонийл.


>	Седем

	Анис никога не се бе славила като добра компания за вечеря, освен ако понятието „компания за вечеря“ не включваше яденето на хора. Беше прекарала по-голяма част от детството си нещастна и самотна, докато другите деца в селото й я замеряха с камъни и я наричаха с разни имена. Очаквано, тийнейджърските й години бяха странни, а след това тя изяде всички в селото, така че възможността за един приличен разговор бе сведена до минимум. Когато беше на шестнадесет, слънцето започна да я превръща в камък, затова целият й съзнателен живот като възрастен човек бе прекаран в разни пещери и ями, където единственият източник на приятелство се явяваше Скраннал, идиотът. Така че да се озове в стая, пълна с хора, бе страшно необичайно и тревожно развитие на нещата, да не говорим, че не беше и планирано… и тогава влезе _той_.
	Анис усети как сърцето й подскочи в гърдите. Коремът й се загърчи, сякаш бе пълен със стотина несмлени змии. Почувства как кръвта нахлува в лицето й и искрено се надяваше, че не посинява. Това ли беше? Това ли беше нещото, което толкова много от пищящите й жертви наричаха „любов“? Това ли чувстваха по отношение на имената, които крещяха, докато ги поглъщаше?
	Беше висок, мургав, красив. Имаше класа в него, мистерия, мрачност, които намираше за опияняващи. Можеше да се взре в очите му и да остане загубена там завинаги. Той нямаше нужда да сяда. Тя забеляза, че не носи обувки. Друго нещо, което да обожава в това красиво създание, това нещо, този Спрингхийлд Джак.


	Черната Анис беше странна птица. Сабине не знаеше какво да мисли за нея. Беше чувала историите, разбира се. Знаеше на какво е способна Анис. Но историите, които бе чувала, описваха диво женище с нащърбени зъби и остри нокти, и непробиваема синя кожа. Персоната, седнала срещу нея, не беше синя. Беше набита, като фигура и като физиономия, а дългата й неопитомена коса беше прошарена в сиво. Беше някъде над двестате години и Сабине беше уверена, че вижда всяка една от тези години, издълбани в бръчките около устата и очите и на челото и… мили боже, _бръчките_ на тази жена си имаха свои бръчки. Изглеждаше точно на годините си и дори на повече, за разлика от магьосниците и някои други създания, които имаха приятния навик да запазват младия си лик. Като вампирите.
	Сабине не харесваше вампири. Бяха прекалено неподвижни, като статуи. И начинът, по който се движеха, бе неестествен. Никое живо същество не бива да е толкова грациозно. Но ето го там седнал, вампирът, с хубавото си лице, белязано от един-единствен белег. Дори не дишаше. Поне така й се струваше. Трудно беше да прецени.
	Очите й се прехвърлиха от Дъск към Спрингхийлд Джак — създание, което като че ли не можеше да стои на едно място. Докато седеше в стола си, вкоравелите нокти на дългите му пръсти потропваха в ускорен ритъм по масата, но само мигове по-късно беше отново на крак, сновейки нагоре и надолу, сякаш в очакване някой да го освободи от клетката му. И вонеше. Дрехите му, които изглеждаха все едно ги беше откраднал от някой господин от Викторианската епоха, бяха прашни, а той вонеше на спарени телесни изпарения. Лицето му беше издължено и набраздено с бръчки, а косата — когато най-после свали разпадащия се на главата му цилиндър, беше проскубана и мазна. Не бяха разменили повече от две думи до момента, но те бяха придружени от дъх, толкова вонящ, че й се беше сторило, че ще припадне. А и говореше на толкова нелеп лондонски акцент, че почти си помисли, че я сваля.
	— Д’му се не види — рече, — тъз среща ш’почне ли най-сетне или ш’одъртеем тука преди туй?
	Начело на масата, Танит седна и се усмихна. Били Рей Сангуайн стоеше зад нея с четвъртитата си челюст и очилата си.
	— Преди всичко — започна Танит, — бих желала да кажа на всеки от вас колко ценя помощта му в тази кауза. Знам, че всички ще си получите възнаграждението, когато приключим, но ми харесва да мисля, че ми помагате, защото виждате един човек в нужда и сте решили да се включите от добрина.
	Останалите я изгледаха, без да продумат. Танит продължи необезпокоявано.
	— Това, което ни очаква, е мисия. Мисиите са вълнуващи. Трябва да гледате на всичко това като на приключение и просто да се забавлявате.
	Отново всички я изгледаха. Като да беше изперкала.
	Широка, ярка усмивка.
	— Имам една приятелка, която ще пристигне по някое време през следващата година, година и малко — продължи Танит. — Тя е невероятна и ще направи някои невероятни неща. Но ще има много хора, които ще искат да навредят на приятелката ми и ще използват оръжията Богоубийци, за да го направят.
	Сабине се намести в стола си.
	— Коя е приятелката ти?
	— Радвам се, че попита за това — отвърна Танит. — Името й е Даркесата и тя е прекрасна. Ще ви допадне много, наистина. Тя е толкова забавна и приятна, и е страхотна компания.
	Сабине се намръщи.
	— Не е ли тя онази, за която разправят, че ще разруши света?
	— Добре, Сабине, като начало, не знам защо си толкова негативно настроена по този въпрос. Хайде да изчакаш първо да се запознаете, пък тогава да започнеш да я съдиш, а? Мислиш ли, че ще ти е възможно? Второ, не е разрушаване на света, а е разрушаване на някои _части_ от света. Като скулптор, който дялка камъка, докато не го нагоди, както трябва. Това е, което ще направи и Даркесата. Това е всичко, което ще кажа засега, но се радвам, че попита, защото сега вече въпросът има отговор и можем да продължим нататък. Други въпроси?
	Анис вдигна ръка.
	— Никакви въпроси до след това — заяви Танит. — Та докъде бях стигнала? Декстър Векс е събрал група от седем магьосници, включая самия него, от различни Убежища по света — Фрайтнинг*1 Джоунс, Аурора*2 Джейн, Вилхелм Скрийм*3, Ловците на чудовища и стария му другар и колега мъртвец Сарацен Ру. Чувствам, че в интерес на пълната истина следва да ви осведомя на този етап, че съм имала връзка и с Фрайтнинг, и със Сарацен, както и бегло джиджи-биджи с Аурора. Аурора беше прекрасна, но просто не се получи, с Фрайтнинг постепенно тръгнахме в различни посоки, а със Сарацен, уверявам ви, беше чисто на физическа основа.
	[*1 Frightening — страшен, плашещ. — Бел.пр.]
	[*2 Aurora — зора. — Бел.пр.]
	[*3 Scream — вик, крясък. — Бел.пр.]
	— Може би няма нужда да знаят всичко това — обади се Сангуайн иззад гърба й с каменно лице.
	— Векс имаше един друг магьосник в екипа си — продължи Танит. — Имаха долавящ на име Джери. Само ви уведомявам — _не съм_ имала връзка с Джери. Да сме наясно по този въпрос. Не струваше като долавящ, но не това беше причината да не се обвързвам с него. Не беше мой тип, първо на първо. Второ на второ, вече имах връзка с нашия Били Рей и се опитвах с всички сили да бъда моногамна.
	Тук Сангуайн се намръщи.
	— _Опитвала_ си?
	— Моля те, не ме прекъсвай, мили — рече Танит. — Та за Джери. Както казах, не струваше като долавящ и му отсякох главата. Ако поне малко го биваше в гледането в бъдещето, щеше да му се размине. Но не, затова… остана без глава. Както и да е, това, което Джери все пак _направи_, беше да ни даде списък с възможните местоположения на три от оръжията. Вече сме потвърдили всички. Четвъртото място го получихме от Кристоф Ноктюрнал преди да загине трагично, когато го убих. Кристоф ще ми липсва, не ме е страх да си призная. Дали ставаше за гадже? Вероятно не, но си имахме нашия момент.
	— Четирите локации — намеси се Сангуайн.
	— Да — отвърна Танит, концентрирайки се върху текущата задача. — Първото оръжие, с което ще се заемем, ще бъде камата, която е собственост на Йохан Старке. Знам какво мислите — Йохан Старке, Старейшина в Немското убежище, как точно ще успеем да се промъкнем и да откраднем онова, което сме решили да откраднем? Е, нека ви уверя — имам план и съм твърдо уверена, че е достатъчно добър, за да успее, ако имаме късмет.
	— Имам въпрос — обади се Джак.
	— Въпросите — по-късно.
	— Все повтаряш, че се промъкваме и измъкваме, и разни такива. Въпросът ми е…
	— Без въпроси.
	— … в момента, в който онзи Старке се усети, че е обран…
	— Убедена съм, че казах без въпроси.
	— … собствениците на другите оръжия ще затегнат охраната, това няма ли да попречи на нашата мисия?
	— Първо на първо — рече Танит, — имаме правило „без въпроси“. Измислих го буквално току-що, просто така. Знам, че бяхте тук, защото беше преди две минути. И така, разбирам, че сте свикнали да бъдете мои врагове и затова естествената ви реакция е да правите точно обратното на онова, което ви казвам, но ще трябва да го преодолеете. Става ли?
	— Но аз просто задавам…
	— Джак, моля те. Изчакай да приключа.
	— Но ти _беше_ приключила…
	— Моля те, спри да ме прекъсваш. Ние сме един отбор. Един екип. Ние сме банда. Няма „мен“ в никоя от тези думи.
	— В „менажерията“ има „мен“ — намеси се Анис.
	Танит я изгледа.
	— Какво?
	— Може да сме менажерия — рече Анис. — Тогава ще има и „мен“. Менажерия от, нали се сещаш… престъпници.
	— Не сме менажерия — отвърна Танит. — За какво всъщност говорим вече? Не можем да си позволим да се отклоняваме, ясно? Менажерията се отнася за животни и птици. Не сме птици, Анис. Хора сме. Птиците имат криле. Летят. Освен това са птици. Но като гледам колко настоятелно ми задавате въпроса, хайде, ще отговоря. Щом ви е толкова важно. Щом не можете да изтраете и един миг повече, без да знаете отговора. Хайде, нека да изгубим още малко време за това. Сабине.
	Сабине надигна поглед.
	— Да?
	— Обясни.
	Сабине я изгледа.
	— Ъъ…
	— Силата ти — намеси се Сангуайн. — Кажи им за силата, която притежаваш.
	— А, да, добре. Ами, аз съм Магифаг.
	Джак се намръщи.
	— Какво си?
	— Пиявица — обади се Дъск.
	Сабине почти се зазяпа във вампира, преди да размисли.
	— Ъ, да, аз… често ме наричат Пиявица. Мога временно да източвам силата на магьосник.
	— И това нас как ни огрява? — попита Анис.
	— Защото има още една страна на това да си Магифаг, с която малцина са запознати — отвърна Сабине. — Мога да прехвърлям — и отново — временно, част от магията на друг човек или… предмет.
	Танит се наведе и се подпря на лакти, възвърнала бляскавата усмивка на лицето си.
	— Разбрахте ли? Вече имам изработени фалшификати — точни копия на оръжията или поне толкова точни, колкото бе възможно от няколкото снимки, с които разполагахме.
	— ’Начи свиваме всяко оръжие — каза Джак, — и го заменяме с фалшификат, който предварително е зареден с магия? И за колко време ще останат заредени?
	— Максимумът, за който мога да заредя нещо, е малко под четири дни — около деветдесет часа — отговори Сабине.
	— Деветдесет часа — повтори Танит. — Това ни предоставя много време за работа, преди някой да осъзнае, че нещо не е наред. Никой няма дори да знае, че истинските оръжия са изчезнали, а ние вече ще сме събрали и четирите. Това е, и ви го казвам аз, безупречен план, в който нищо, абсолютно нищо не може да се обърка, никога.
	— А останалите три оръжия — намеси се Дъск. — Къде са те?
	— Лъкът е в Чикаго — отвърна Танит, — в ръцете на гангстери, простосмъртни. Там не би трябвало да изникне нищо. Копието е в Полша, в момента е притежание на стар и луд отшелник, който живее в пещера. А мечът е тук в Лондон, него го оставяме за накрая.
	— Къде точно в Лондон? — попита Джак.
	Танит се поколеба само колкото за едно мигване на окото.
	— Дълбоко долу в усойните недра на добре укрепеното английско Убежище. _Детска игра._ При това положение, момчета и момичета, надявам се, че сте си стегнали багажите, защото заминаваме за Германия. Да започваме купона!
	Танит скочи и размаха юмрук във въздуха, докато го казваше. Всички останали само я гледаха. Ала тя излезе от стаята с развълнувана усмивка така, сякаш дори не бе забелязала.
	_„Мили боже“_ помисли си Сабине. _„Тя е пълно куку.“_


>	Осем

	Сарацен закъсняваше — както обикновено. Не беше изненада за Декстър Векс. Някога, във времената им заедно в Мъртъвците, единствените случаи, в които Сарацен Ру _не_ закъсняваше, бяха когато трябваше да се появи и да ти спаси живота. Този навик никак не беше лош, предвид всичко, но на Векс понякога му се искаше приятелят му да е малко по-организиран в ежедневните си дела.
	Всички останали бяха вече тук, споделяйки си пространството в Гълфстрийм V, който стоеше на полосата за излитане в очакване на последния си пасажер. Фрайтнинг Джоунс седеше срещу Аурора Джейн. Роден и израснал в Африка, дълбокият му баритон контрастираше с калифорнийското чуруликане на Аурора, докато си разменяха истории за общи познати и се смееха тихичко. Докато Фрайтнинг беше грамаден и могъщ, Аурора бе ситна и крехка и изглеждаше сякаш ще се пречупи като клонка при някой по-силен вятър. Но външният вид, разбира се, лъжеше. Векс беше виждал тази дребничка брюнетка със сърцевидно личице в битка. Именно затова я беше включил и в екипа, в крайна сметка.
	Защо, обаче, беше включил и Вилхелм Скрийм, си оставаше загадка дори за самия него. Наблюдаваше как младият мъж си седи сам със смутен вид и нервно отпива от бутилка с безалкохолно, разливайки малко върху ризата си. Висок, дългучест, блед, с черна коса, която стоеше на главата му като умряла гарга, Вилхелм не беше от хората, които ще те впечатлят от пръв поглед. И, за разлика от други хора, които не успяват да те впечатлят от пръв поглед, Вилхелм така и не успяваше да направи особено впечатление дори и след като го опознаеш повече. Всъщност, колкото и невъзможно да е, той ставаше все _по-безинтересен_ с времето. Което, само по себе си, си беше доста впечатляващо.
	Все пак той си имаше своите ползи. Освен беглите познания на езика на магията, Вилхелм имаше доста контакти в немското Убежище, където бе работил като младши Администратор, преди да бъде уволнен заради не особено доброто си представяне като такъв. До този момент успешно ги беше измъкнал от властите. Малката групичка на Векс може и да беше съставена от магьосници от цял свят, но мисията, с която се бяха нагърбили, беше абсолютно неофициална.


	Грейшъс* О’Калахан погледна назад от кокпита. Макар да не беше от най-високите господа, които Векс някога е познавал, Грейшъс си наваксваше липсата на ръст със страхотна коса и неумолимо слънчев поглед върху света.
	[* Gracious — приятен, любезен, изтънчен. — Бел.пр.]
	— Къде се е дянал този хлъзгав дявол? — попита. — Ако не излетим скоро, някой ще осъзнае, че сме му откраднали самолета.
	Аурора прекъсна разговора си с Фрайтнинг и се намръщи.
	— Това нещо е крадено? Намираме се в откраднат самолет?
	— Не откраднат — намеси се Донеган Бейн от мястото на помощник-пилота.
	— Почти откраднат — поправи го Грейшъс.
	— Полу-откраднат — доуточни Донеган.
	— Квази-откраднат — обобщи Грейшъс.
	Сърдитото лице на Аурора не претърпя промяна.
	— Та последно — откраднат ли е, или не?
	Донеган и Грейшъс се поколебаха.
	— Да — измънкаха в един глас.
	Аурора клюмна.
	— Защо — попита тя, — защо всеки път, когато съм около вас двамата, ще свършим с кражбата на нещо голямо?
	— Ама ние винаги го връщаме — защити се Донеган. — Може би невинаги в цялостен вид или пък на точния човек, но все пак го връщаме, така че това не е кражба, това е просто вземане на заем.
	Грейшъс го погледна.
	— До известна степен е кражба.
	— Всеки, който оставя частен джет да се въргаля просто така, _заслужава_ да му бъде откраднат.
	— Не се въргаляше просто така — рече Грейшъс. — Беше добре заключен. Отне ни цял час да деактивираме системата за сигурност и да влезем вътре.
	Донеган го изгледа.
	— Не ми помагаш.
	Донеган Бейн и Грейшъс О’Калахан — Ловците на чудовища. Приключенци, изобретатели, автори на „Лов на чудовища за начинаещи“ и продълженията „Ловът на чудовища за начинаещи може би не е препоръчителен“ и „Сериозно, пич, спри с този лов на чудовища вече“. Векс за пръв път срещна нисичкия, но добре сложен ирландец и високия хилав англичанин, докато преследваше един вампир из Хонконг в началото на деветнадесети век. Бяха спасили живота му, той беше спасил техните, а вампирът беше най-хуманно сразен след като прекараха влак през главата му. Оттогава ги свързваше здрава дружба. Е, с изключение на вампира.
	Грейшъс погледна навън към пистата.
	— Ето го — рече. — Носи се, както винаги.
	Векс се обърна, наблюдавайки приятеля си да се качва в самолета. Сарацен Ру беше понапълнял след последния път, когато се виждаха, но иначе изглеждаше в добра форма и здраве. Не беше толкова висок, колкото Векс, но имаше искрица в очите и усмивка, на която май нямаше жена, която да устои.
	Векс се усмихна в типичния си стил, докато стискаха ръце и раздрусваха рамене.
	— Закъсняваш.
	— Нямаше как — отвърна Сарацен, захвърляйки чантата си на една от масите. — Имах една работа с една работа. Стана сложно. Но вече приключи и ето ме на, я да видим кого си имаме тук? Бейн и О’Калахан, дяволи такива. Някакъв нервозен младеж, когото не познавам, как си, как си? Фрайтнинг, не ставай, егото ми няма да го понесе. И Аурора. Единствената ми истинска любов. Скъпата ми. Я ми припомни, ние с теб някога били ли сме влюбени?
	Аурора въздъхна.
	— Не, Сарацен, не сме били.
	— Искаш ли да променим това?
	— Какво, сега ли?
	— Полетът е дълъг.
	— Дори не знаеш къде отиваме.
	— Тук си права — рече Сарацен. — Декстър, къде отиваме? Какъв е планът? И защо съм тук?
	— Ще ви кажа, щом излетим — отговори Векс, настанявайки се на мястото си и закопчавайки колана. — Капитан О’Калахан?
	Грейшъс кимна и започна да щрака някакви копчета.
	— Дами и господа — каза през говорителите, — добре дошли на борда на наскоро освободения Гълфстрийм V. Ако позволите да отнема вниманието ви за няколко минути, бих желал да минем през процедурата за сигурност на този самолет. Има двигател, който да ни издигне, и крила, които да ни държат във въздуха. Имаме си колани, които няма да ви свършат кой знае каква работа, ако се треснем в някоя планина.
	Джетът започна обиколката на пистата с внезапен подскок и Грейшъс се изкикоти.
	— Опа, извинете за това, дами и господа. Всъщност досега не съм карал такова чудо, но съм сигурен, че е лесно като да паднеш от колело.
	Този път от говорителите долетя и гласът на Донеган.
	— Май имаш предвид „като да караш колело“.
	— Че аз какво казах?
	— „Да паднеш от колело“.
	— Че каква е разликата?
	— Искаш да ти обясня разликата между карането на колело и падането от колело?
	— Просто исках да кажа, че ако веднъж си карал един самолет, значи кажи-речи можеш да караш всички останали. А, виж. Какво ли прави това копче?
	— Не го пипай.
	— Ама какво прави?
	— Не знам, но не го пипай.
	— Все нещо трябва да прави, все пак.
	— Естествено, че прави нещо. Нямаше да е сложено, ако не правеше нещо. Но понеже ние не знаем какво прави, не го пипай.
	Векс надигна вежда към Сарацен, докато набираха скорост. Сарацен се засмя, отвори уста да каже нещо…
	— Ще го натисна — каза Грейшъс от говорителите.
	— Не го прави — отвърна Донеган.
	— Може да е важно. Може да е копчето за излитане.
	— Няма копче за излитане.
	— Абе знаеш ли ги тези нови джетове? Може да е копче, което не позволява да избухнем или да се разбием.
	— Не казвай думата „разбивам“ — рече Донеган, — не и когато имаме пътници.
	— Те не ме чуват — отвърна Грейшъс. — Могат да ме чуят само ако държа това копче за микрофона натиснато. Мога да ги обиждам както ми падне, а те идея да си нямат.
	— И все пак — настоя Донеган.
	Пистата отвън започна да се размива през прозорците и главата на Векс потъна в седалката.
	— Ей — обади се Грейшъс, надвиквайки шума, — мислиш ли, че Аурора си има гадже?
	— Вероятно — отвърна Донеган.
	— Не мисля, че има — продължи Грейшъс. — Мисля си, че щеше да го спомене. Мислиш ли, че би излязла с мен?
	— Вероятно не.
	— Защо не?
	— Защото си нисък.
	— Висок съм колкото нея.
	— Да, обаче приличаш на хобит.
	— Ами тя може да си пада по това.
	— Да си пада по космати крака?
	— Краката ми не са космати. Те са мъжествени. Значи мислиш, че би излязла с мен?
	— Все още мисля, че не.
	Самолетът се откъсна от земята, но Грейшъс продължаваше да говори, надвиквайки рева на двигателите.
	— Мислиш ли, че би излязла със Сарацен?
	— Вероятно.
	— Е, да — Самолетът се издигна още. — Аз бих.
	— Би излязъл със Сарацен?
	— Ако трябваше да излизам с мъж, да. Ти нямаше ли?
	— Не знам. Не мисля, че би бил моят тип. Знаеш ли с кой бих излизал аз? С Фрайтнинг.
	— Защо пък Фрайтнинг?
	— Просто си мисля, че би бил нежен, нали разбираш?
	— Аха. Значи не би излизал с Декстър?
	— Би ме било страх да не се порежа на мускулите му — отвърна Донеган и двамата се разсмяха, докато Грейшъс не каза: — О, я чакай, ето това е копчето за микрофона, — след което говорителите замлъкнаха.


	Веднага щом самолетът набра нужната височина, Векс се изправи.
	— И така — започна, — както вероятно сте предположили, дойде време да спрем да говорим за събирането на Богоубийците и просто да го направим. Наясно съм, че стана набързо и благодаря за разбирането, но се отвори възможност и може да не ни се удаде по-добра такава.
	— Какво се промени? — попита Фрайтнинг.
	— Досега чакахме информация за точното местоположение на камата — отговори Векс. — Знаехме, че е при Йохан Старке, но не знаехме къде точно. Сега вече знаем. Изложен е в къщата му, заедно с цяла колекция други несъмнено безценни дреболийки. Трябва да го докопаме преди да го скрие отново. Веднага щом е в ръцете ни, тръгваме след останалите.
	— Няма да е лесно — каза Аурора.
	— Именно затова вие сте с мен — хората, на които мога да доверя живота си. Освен на теб, Вилхелм. Без да се обиждаш.
	Вилхелм бързо поклати глава.
	— Не, разбира се, че не. За мен е просто чест да съм част от екипа и знам, че ако ми позволите, ще докажа, че съм достоен за…
	— Къде е врачката? — прекъсна го Аурора. — Или, о, извинете, _ясновидецът_? Последният път, когато бяхме заедно, не спираше да мели нелепици и високопарни глупости. Какво беше казал? _„Предусещам величествен мрак, като облак покрил небето в беззвездна нощ.“_ Кълна се в Бога, че ми идеше да му тресна един.
	— Тъжно, но — отвърна Векс — Джери Ордейн вече не е сред нас. Умря миналата година.
	— О — рече Аурора. — Е, сега се чувствам лоша. От естествена смърт?
	— Обезглавяване.
	— Значи… не _съвсем_ естествена.
	— Кой го уби? — попита Сарацен.
	— Не знам — отговори Векс. — Разследвах, доколкото ми позволи времето, но не успях да открия никакви улики.
	Аурора надигна вежда.
	— Ъ, без да се обиждаш, Декстър, но какво разбирате вие от разследване на убийства?
	— Доста — отвърна Векс. — Скълдъгъри Плезънт не чака войната, за да _реши_ внезапно да стане детектив, нали. Винаги е бил такъв, дори когато беше войник. А Сарацен и аз бяхме там. Видяхме го в действие. Да решиш една загадка е доста просто… в повечето случаи. Търсиш улики. Уликите идват под различна форма.
	— Понякога е следа от стъпка — намеси се Сарацен, — понякога е парченце пръст. Друг път е дума, име или препратка. Понякога препратката е очевидна, понякога е скрита.
	Векс кимна.
	— Значи, взимаш думата или името, или препратката и ако откриеш повече от една улики, ги събираш, сортираш ги в групи и намираш общото между тях. Или пък взимаш парченцето пръст и откриваш откъде идва. Или взимаш следата от стъпка и намираш чий крак я е оставил.
	— И по този начин разплиташ загадката, така ли? — попита Аурора, не особено впечатлена. — Пръст, следи от стъпки и препратки? И това ли е всичко, което сте научили от Скълдъгъри?
	— Да — отвърна Векс. — И приложих всичко към убийството на Джери Ордейн, но не открих нищо подозрително.
	— Освен факта, че някой му е резнал главата.
	— Знаеш какво имам предвид. Не виждах как смъртта му може да е свързана с четирите оръжия. Мястото беше претършувано от-до. Телевизорът беше откраднат. Съдейки по вида, в който бяха оставили жилището, явно е била банда главорези. Единственото чисто нещо в цялата работа беше главата на Джери. Явно е станало с някакво острие, някакъв вид меч.
	Всички насочиха погледи към Фрайтнинг.
	— Не бях аз — рече той, ядосан. — Какво, само защото използвам меч, изведнъж се оказах заподозрян, така ли? Е добре, не може да се каже точно, че _харесвах_ човека. Смятах, че е измамник и шарлатанин и не особено добър долавящ. Но не съм го убивал. Освен това си имам алиби. Вероятно. Кога е умрял?
	— На Хелоуин.
	— Нямам алиби — нещастно промълви Фрайтнинг.
	Вилхелм се обади от седалката в ъгъла:
	— Умрял е миналата година и не си ни казал? Защо не си ни казал? Можеше всички да сме мишени.
	— Първо — каза Векс, — убийството му може да няма нищо общо с тази мисия. От онова, което разбрах за Джери след смъртта му, той има неприятния навик да си създава врагове. Предната година е направил поредица от предсказания на някои много могъщи и доста опасни личности, от които и едно не се е сбъднало. Статистически погледнато, това е твърде невероятно. Второ, миналата година ти нямаше нищо общо с цялата тази работа, Вилхелм. Дори и да е _имало_ отряд убийци по петите ни, ти щеше да останеш недокоснат.
	— Искам само да се знае — заяви Фрайтнинг, — че не съм убил Джери Ордейн.
	— И аз не съм — каза Аурора. — Макар да ми се искаше.
	— Ако убийството му _имаше_ някаква връзка с тази мисия — започна Сарацен, — тогава какво би означавало това?
	— Би означавало, че там някъде има някой, който не желае да сложим ръка върху Богоубийците — каза Векс. — Ако това е вярно, несъмнено ще пресечем пътища с него в следващите няколко дни.
	— О, боже — промълви Вилхелм.
	Аврора се обърна към него.
	— Извинете, мисля, че не сме имали удоволствието да се запознаем.
	— Моя грешка — намеси се Векс. — Аурора Джейн, това е Вилхелм Скрийн. Вилхелм, това са Аурора и всички останали.
	— Здрасти, Вилхелм — каза Аурора с усмивка. — Само исках да проверя — мислиш ли да се оплакваш всяка минута, докато работим по мисията, или все пак ще се стегнеш през следващите няколко часа?
	Вилхелм пребледня още и така потъна в седалката си, сякаш се опитваше да мине през нея.
	— Вилхелм е добро момче — намеси се Векс. — Може да му липсва опитът, с който разполага всеки от нас, но онова, което няма като бойни умения, наваксва с… Както и да е, добре дошъл на борда, Вилхелм. Първа спирка — Германия. Утре вечер се промъкваме и отнасяме камата.
	— Защо не тази вечер? — попита Фрайтнинг.
	— Тази вечер Йохан Старке организира парти, за да се изфука с колекцията си. Охраната ще бъде затегната, а навсякъде ще щъкат гости. Само глупак или някой безразсъден смелчак би се опитал да открадне камата тази вечер.


>	Девет

	Мракът се пропука и се разля светлина, а след това Танит излезе от стената в къщата на Йохан Старке. Четиричленен оркестър свиреше в съседната стая. Много шум от разговори, подправен с лек смях тук и там. Без аларми. Без викове. Дотук — добре.
	— Бих могъл да ида направо за камата — тихо промълви Сангуайн. — Защо не, по дяволите? Тук съм, нали? Спести си усилията с актьорските изпълнения.
	Танит разкопча гащеризона си и го остави да падне на земята. С елегантна стъпка излезе от него, плъзгайки крачета във високите токове, докато поставяше нежната презрамка на вечерната чантичка върху рамото си. Роклята й беше червена и тясна, а косата — кестенява и права. Зърна се в огледалото и остана доволна от това, което видя.
	— Системата за сигурност на Старке ще събуди всеки Секач в района, — каза му тя. — Нали не искаш това? Всичко ще бъде наред. Ще се смеся с тълпата, ще омайвам, ще взема камата и ще я заменя с фалшификата. Ти просто чакай да ме вземеш.
	— Говориш ли изобщо немски? — попита той, събирайки гащеризона, докато внимаваше да не остави и прашинка върху тоалета й.
	— Знам някоя и друга дума — отвърна тя.
	— Има ли някоя, която да не е ругатня?
	— _Найн._ Имай ми доверие, става ли? Виж ме само, не съм ли страхотна?
	— Винаги си страхотна. Една целувчица за късмет?
	— Нали не искаш да си разваля грима — отговори тя и тръгна към вратата. Без усилие сложи красива усмивка на лицето си. Първият човек, когото видя, беше облечен целия в черно, с каска с визьор и две коси, закрепени на гърба му. Секач. Мина покрай нея, игнорирайки я напълно. Отне й кратък миг да се овладее, след което кимна на една възрастна двойка, после и на някакъв мъж с тъмна коса, а накрая се обърна така, сякаш бе забравила нещо. Върна се обратно в стаята. Сангуайн още не си беше тръгнал. Погледна я намръщено.
	— Какво? Какво не е наред?
	— Нищо — отвърна тя. — Просто… Там има някакъв мъж. Познавам го отнякъде.
	Лицето на Сангуайн притъмня.
	— Отменяме операцията.
	— Не, не я отменяме. Имам фалшифицирана кама, която може да заблуди човек само в следващите деветдесет часа. Прекалено късно е да се отказваме сега.
	— Танит, целият този твой план разчита на едно просто нещо — че никой тук не те познава. Това, че гостите са високопоставени немски магьосници, които рядко излизат от малките си общности, беше добро предположение. Но ако някой там отвън те познава…
	— Може да греша — отвърна тя бързо.
	— Каза, че го познаваш.
	— Може да съм го виждала, но това не значи, че и той ме е виждал. Дори да ме е срещал, не би ме разпознал. Това е предимството да бъдеш блондинка, която винаги носи кафява кожа — появиш ли се като брюнетка с подлудяваща червена рокля, вече си съвсем друг човек.
	Сангуайн поклати глава.
	— Или трябва да направим стратегическо отстъпление, или да намерим начин да го изолираме. Убиваме го, ти взимаш камата и си бием камшика от цялата работа.
	Тя постави длан върху ръката му.
	— Не. Остави го. Дори не съм на сто процента сигурна, че го познавам.
	— Може и да си излизала с него в някакъв момент.
	— Моля?
	— Не бих се изненадал. Май си излизала с всички.
	— Сега определено не е моментът за това. Ще го кажа само още веднъж — не знам кой е.
	— Не се тревожи, ще питам как се казва, докато умира.
	— Били Рей. Бъди добричък.
	— Какво ти пука? Вече нямаш съвест. Бих могъл да претрепя всеки в тази къща и това би те ядосало, само задето не съм оставил и за теб.
	Танит вдигна рамене.
	— Само защото _можем_ да убиваме, не значи, че трябва да го правим. Не изпитвам удоволствие от убиването на хора.
	Сангуайн я изгледа странно.
	— Не ли? Даже мъничко?
	— Е — рече Танит, — може би само мъничко — Тя се обърна. — Добре. Ще опитам отново.
	— Това е глупаво. Ами ако той наистина знае коя си? Нямаш подкрепление.
	— Би ли ми се доверил, ако обичаш? Тръгвай, хайде. Ще се справя.
	Сангуайн сякаш понечи да каже още нещо, но Танит се отдалечи преди да му се удаде възможност. Тя излезе от стаята отново усмихната. Мъжът с тъмната коса вече го нямаше.
	В очакване на глутница Секачи да й се нахвърлят отгоре всеки момент, тя проследи шума от партито и се озова в голяма зала, където се бяха събрали всички. Старке, както се беше информирала, бе нещо като колекционер. В миналото колекцията му сигурно щеше да бледнее пред тази на Чайна Сороуз, но откакто библиотеката й се вдигна във въздуха, сбирката на Старке май беше най-впечатляващата в Европа.
	Самият Старке беше дребен човечец с прошарена в сиво коса. Брадата и мустаците му бяха педантично оформени — определено знак за това, че прекарва твърде много време да се възхищава на собственото си лице. Но пък е добре облечен, Танит трябваше да му признае това. А и притежаваше онази аура на сила, която като че ли имат всички хора на авторитетни позиции. Той забеляза, че го наблюдава, а тя отклони поглед и премина към следващия предмет от експозицията, като добави малко повече движение в ханша.
	Миг по-късно той стоеше до нея.
	— Прекрасен експонат — каза тя.
	— Имате набито око за качеството — отвърна той. Подаде ръка. — Не мисля, че сме се запознавали.
	Тя постави ръка в неговата, а той я поднесе към устните си и целуна горната част. Танит се усмихна.
	— Казвам се Табита. Това вашият дом ли е? Наистина е чудесен.
	— Ех, благодаря ви, Табита. От коя част на Франция сте?
	Танит се засмя.
	— Тулуза — каза. — Ала съм изненадана, че забелязахте. Мислех си, че отдавна съм загубила акцента си. Предполагам, че това е доказателство как човек не може да скрие произхода си.
	— И защо бихте искали да направите такова нещо? — попита Йохан. — Тулуза е прекрасно местенце. Някои от най-красивите жени идват от там, нали знаете.
	— Така ли?
	— Така съм чувал.
	— Господин Старке, струва ми се, че флиртувате с мен.
	Сега беше ред на Йохан да се засмее.
	— Ако се чувствате поласкана, то това е само флирт.
	— Значи е флиртуване — каза Танит.
	— Кажете ми, Табита, с кого сте тук?
	Танит обърна глава съвсем леко.
	— Приятелите ми са там. Простете ми, господин Старке, в известен смисъл съм неканен гост. Увериха ме, че няма да имате нищо против, но, е… приятелите ми са всеизвестни лъжци. Но дори да ме изритате на мига, тази вечер все пак си заслужаваше.
	— Мисля, че мога да ви простя, Табита, но единственото условие е да ме наричате Йохан.
	— Значи имаме сделка, Йохан. Кажете ми, какво трябва да направи едно момиче, за да си заслужи обиколка из тази прекрасна къща?
	Оставиха суматохата и тръгнаха към най-отдалечените крила. Коридорите тук бяха значително по-тъмни. Стигнаха до широка овална зала със стъклени стени, които гледаха към тъмното езеро, което разцепваше гората наоколо. В стаята имаше още експонати.
	— Другите гости няма ли да видят тези? — попита Танит, преминавайки от един предмет на друг.
	Йохан се усмихна.
	— Боя се, че не. Само много специални хора получават достъп до тази зала.
	— Значи съм много специална личност, така ли?
	— От това, което виждам — да.
	Тя се усмихна.
	— Значи тези експонати са ценни? Струват много пари?
	— Идва момент, в който парите вече нямат значение — каза Йохан. — Тези предмети са безценни поради ред причини.
	— Ами това? — попита Танит, придвижвайки се към централния експонат, поставен в стъклена витрина. — Този нож?
	— Това е кама — отговори Йохан. — И наистина бих ви казал, че имате око за качеството. Чували ли сте някога за Богоубийците?
	— Трябва ли да съм чувала?
	— Предполагам, че не. Преди цяла вечност, когато Древните се опълчили на Безликите, имали набор от оръжия, с които да ги наранят.
	— О, знам за това — оживи се Танит. — Майка ми ми четеше тези истории. Скиптърът, нали така?
	— Скиптърът беше най-добрият Богоубиец, да, но има и други. В частност — меч, лък, копие и кама.
	Тя се намръщи.
	— Да не би да ми казвате, че _това_ е камата? Но, Йохан, тези истории са просто приказки. Безликите никога не са съществували. Всъщност никога не е имало ужасни стари богове, които са владеели света.
	Йохан се усмихна.
	— За хора като мен, които работят в Убежището, тези приказки се оказват истина по-често, отколкото си представяте.
	Тя погледна отново към камата.
	— Красива е — каза.
	— Красотата й бледнее в сравнение с вашата.
	Танит прехапа горната си устна.
	— Може ли… бихте ли ми позволили да я подържа?
	Йохан се усмихна.
	— С радост бих ви позволил, но тук имаме строги правила за сигурност. Има други предмети от колекцията ми, към които не съм така параноично настроен. — Той вдигна рамене и се разсмя, а Танит доби разочарован вид.
	— О — каза тя. — Просто… Това е доказателство, нали се сещате? Ако онези приказки са верни, значи това е… това е част от историята. Нещо повече. Част от _мит_.
	Той погледна нея, после камата.
	— Знаете ли какво? Мисля, че тази вечер е била предначертана. Ние сме били обречени да се срещнем, Табита. А кой съм аз, за да споря със съдбата?
	Той помаха с ръка пред витрината и Танит чу лекото щракване, когато стъкленият похлупак се отвори леко. Йохан го наклони на пантите му.
	— Внимавайте да не се порежете — каза. — Едно порязване от това нещо тук може да убива. И това не е нито мит, нито приказка. Виждал съм го с очите си.
	С подходящия за случая блясък в очите и същевременно предпазливо, тя посегна и извади камата от ложето й. Обърна я в ръката си, наслаждавайки се на тежестта, на баланса, на начина, по който светлината улавяше тънкото острие.
	Тя обърна тялото си така, че да прикрие дамската чантичка и със свободната си ръка я отвори. Фалшивата кама не беше така добре балансирана, но беше приблизително със същото тегло. Хвана я. Щеше да мине. Надяваше се.
	— Великолепно, не мислите ли? — попита Йохан.
	— Държа историята — издиша тя. — Това е… това е толкова… вълнуващо. — Погледна към Секача до вратата, който стоеше с гръб към тях. — Той навсякъде ли ходи с вас?
	Йохан надникна през рамо и Танит размени камите.
	— Не навсякъде — отвърна Йохан, връщайки погледа си към нея, а Танит му се усмихваше, докато връщаше омагьосаното копие в стъклената витрина. Йохан обезопаси капака и махна с ръка, след което последва щракване. Не се чу аларма. Фалшификатът не беше уловен. Танит си отдъхна. — Можем да се усамотим някъде, ако желаете — предложи Йохан.
	— Нощта е топла — каза тя. — С удоволствие бих се разходила на лунна светлина.
	— Вашето желание е закон за мен. — Той я поведе към стъклената врата и двамата излязоха навън. Отидоха до каменистата крайбрежна ивица. Имаше малък док, но нямаше лодка. Йохан поговори още малко за колекцията си, а Танит казваше правилните неща в правилните моменти. После го погледна в очите.
	— Кога си тръгват гостите? — попита.
	— Когато им кажа.
	— Става късно, не мислите ли? Някои сигурно трябва да пътуват дълго до дома си.
	Той се усмихна.
	— Тогава по-добре да ида да им благодаря за посещението.
	— Ще остана тук, ако нямате нищо против.
	— Моля ви. Ще съм тук само след минутки.
	Танит затегна добре дръжката на чантичката на рамото си, докато го наблюдаваше как се отдалечава, после изрита обувките си и тихо се спусна към дока. Пръстите й се впиха в тъканта на роклята и я дръпнаха, разкъсвайки я точно по средата. Остави я да падне около краката й, стигна до дока в банския костюм, с който бе облечена под роклята, и с едно плавно движение се гмурна в топлата вода. Насочи се към повърхността и продължи да плува, без да издава почти никакъв шум.
	Лодката я очакваше. Джак беше обкрачил едната страна, с рибарска въдица в ръка. Наблюдаваше я как се приближава.
	— Аз се чудех к’во плаши рибоците — рече, когато Сангуайн се появи до него и помогна на Танит да се качи.
	— Взе ли я? — попита Сабине.
	— Щях ли да изглеждам толкова доволна от себе си, ако не бях? — отвърна Танит, подавайки чантичката. Сабине извади камата и я разгледа.
	— Фалшификатът беше идеален — изкоментира тя. — Изглежда точно като оригинала.
	— Ами Старке? — попита Джак. — Заподозря ли, че си крадец от класа или виждаше само усмивката и роклята?
	— Нищо не заподозря — каза Танит, докато се подсушаваше с една кърпа. — Но май ще трябва да си обираме крушите преди да започне да ме издирва.
	Сангуайн запали лодката и потегли, придържайки се близо до малките островчета. Танит заключи камата в касата и тогава чу нещо из дърветата, покрай които минаваха. Погледна нагоре, откъдето се спусна един Секач, като запрати Танит в Сангуайн, удряйки главите им една в друга. Танит се препъна, осъзнавайки смътно, че Секачът изблъсква Сабине във водата, а лодката губи скорост. Джак се хвърли на нападателя, докато ноктите му безполезно драскаха палтото на Секача. Получи удар с глава за награда, ритник в пищяла, след което Секачът вече обвиваше ръка около гърлото му.
	Докато доброто настроение се изпаряваше, Танит се пребори с болката в главата си и се надигна, олюля се малко и се насочи директно към Секача. Откъсна го от Джак, който падна на колене, борейки се за глътки въздух. Лакътят на Секача уцели лицето на Танит отстрани. Последва юмручен удар, който тя успя да избегне, но се подхлъзна на мократа повърхност с босите си крака и се стовари долу без капка финес. Скръсти ръце, за да блокира ритник, забелязвайки блясъка на косата миг преди да се стовари върху нея.
	Метна се назад, през глава, приклякайки точно навреме, за да види дъгата на косата, прицелила се в нейната глава. Скочи, блокирайки с две ръце ръката, която замахваше с острието, обвивайки пръсти около китката му, после скочи, свивайки силните крака под себе си, докато използваше ръката му за пилон, около който залюля цялото си тяло. Изпъна крайници, стоварвайки пищяли в челюстта му. Той се изви назад, докато цялата му сила го напускаше, а тя се приземяваше. Краката й докоснаха пода, но тя отново се подхлъзна и падна в ръцете на Сангуайн.
	— Не се притеснявай — каза той. — Тук съм, за да те спася.
	— Такава съм късметлийка да те имам — отвърна тя, измъквайки се от ръцете му — Джак, добре ли си?
	Джак се изплю отстрани на лодката.
	— Почти ми изстиска животеца, гадината. А имам толкоз още да преживея. — Той се изправи и се огледа. — Къде е Сабине?
	Сабине се издърпа от водата зад него и го изгледа ненавистно, както се беше подпряла на лодката.
	— Изплю се върху мен.
	— Оп — измънка Джак. — Извинявай — Протегна ръка. Сабине се поколеба, преценявайки подозрително изкривените пръсти и дългите нокти, но след това му позволи да й помогне.
	— Какво ще го правим? — попита тя, гледайки припадналия Секач. — Ако го пуснем, ще каже на Старке, че ние сме откраднали камата, но ако го задържим като пленник, ще трябва да го влачим навсякъде с нас.
	Танит се престори, че го обмисля.
	— Добър въпрос, Сабине. Какво ли да правим с този толкова неочакван гост? Били Рей, някакви идеи?
	— Може и да имам някоя друга — отвърна Сангуайн, докато изваждаше бръснача и прерязваше гърлото на Секача.
	Сабине се препъна назад.
	— Какво правиш? — извика. — Не можеш да убиваш хората просто така! Какво, по дяволите, правиш?
	— Убивам хора — отговори Сангуайн.
	Сабине пристъпи две крачки напред и блъсна Сангуайн.
	— Той беше в безсъзнание! Беше в безсъзнание, не можеше да се защити, а ти го уби!
	Сангуайн се ухили, когато Сабине го блъсна още веднъж.
	— Сабине — обади се Танит, — Сангуайн направи каквото трябваше. Не можем да оставяме свидетели след себе си. Сама го каза — не можехме да го освободим, нито да го вземем с нас.
	— Не ме бройте — заяви Сабине. — Не съм се съгласявала с това. Крада и мамя, но не убивам.
	— Никой не те кара да го правиш — нежно обясни Танит. — И благодарение на присъствието ти при нас, можем да сведем смъртите до минимум. Ако не беше с нас, щеше да има бясна стрелба и щяхме да убиваме всеки, който ни се изпречи на пътя. Сабине, ти си онова, което някои хора наричат „изпратена от Бога“. Ти си доброто влияние върху всички ни. Не можем да си позволим да те загубим.
	— Тогава ми обещай, още тук, че оттук нататък няма да има повече убийства.
	Лицето на Танит придоби болезнено изражение.
	— Не мога да направя това, Сабине.
	— Тогава напускам.
	— Сабине — каза Танит, — моля те.
	— Да — обади се и Джак. — Не си тръгвай. Ние сме добър екип, аз и ти.
	Сабине се намръщи.
	— Ние двамата? Ние не сме екип.
	— Не сме ли? — попита Джак и наистина звучеше изненадан. Погледна към Танит. — Не сме ли?
	Тя не му обърна внимание.
	— Сабине, мога да ти обещая нещо, но не това, което искаш. Мога да ти обещая, че ще убиваме, само когато се налага да се защитим. Така е справедливо, нали? Звучи ли ти разумно?
	Сабине отмахна мократа коса от лицето си. Загриза устна.
	— Никакви убийства на хора в безсъзнание повече — каза тя.
	Танит кимна.
	— Става. Били Рей?
	Сангуайн вдигна три пръста.
	— Честна скаутска.
	— И никакви убийства на невинни хора повече — продължи Сабине.
	— По принцип съм съгласна — рече Танит, — ако си съгласна да разбереш, че някои хора просто си го просят.
	Джак кимна.
	— Т’ва невинността е малко мътна територия, кат’ става дума за трепане.
	Танит пристъпи напред, хвана Сабине за ръце и я погледна в очите.
	— Сабине, с нас ли си? Имам нужда от теб. Не мога да го направя без теб.
	Сабине помълча известно време, но това беше без значение. Танит знаеше, че вече я е омаяла.
	— С теб съм — каза най-накрая Сабине и Танит я прегърна.
	— Благодаря ти — прошепна Танит. Отдели се, взе една кърпа и я подаде на Сабине. — Хубаво, сега да се съсредоточим върху това да намерим място, за да се отървем от тялото. Докато го открият, можем да се надяваме, че Йохан ще мисли за това как съм офейкала с бодигарда му. А това ще ни предостави много време, за да се доберем до другите три оръжия.
	— Кое е следващото? — попита Сабине, седнала на ръба на лодката, която вече беше запалена.
	— Лъка — отвърна Танит. — В момента е притежание на някои доста безскрупулни хора.
	— Може да се наложи прилагането на малко насилие — обади се през рамо Сангуайн, докато управляваше лодката. — Може да има нужда да се пролее малко кръв.
	— Кръв на престъпници — намеси се бързо Танит. — Кръвта на лошите. Не невинна кръв.
	— И имаш тържественото ми обещание — заяви Джак, потупвайки Сабине по рамото, — че ще убивам само будни, а ако не са будни, кълна се, че ще ги събуждам и _тогаз_ ще им светя маслото, или ще ги убивам докат’ се събуждат, зависи от ситуацията и от туй какво си просят. Ама ш’са будни, имаш ми думата.
	Сабине въздъхна.


>	Десет

	— Гравитацията е капризна, любима — каза Куонийл. — С правилното смигване и вярната усмивка можеш да убедиш някои дребни детайли да сменят местоположението си. Ходенето по стени не е като да стърчиш от стената или от тавана. Номерът е само да не падаш.
	Момичето вдигна крак и го постави на стената пред себе си. Концентрира се върху тежестта на поддържащия крак.
	— Но това не е лесна за усвояване дисциплина — продължи Куонийл, крачейки зад нея. — Сигурна ли си, че е за теб?
	— Сигурна съм.
	— Няма нужда да бързаш. Разказвал ли съм ти за Виндик Ледър?
	— Кой?
	— Има един магьосник, който познавам — каза Куонийл. — Боготвори Безликите, но се е родил прекалено късно, за да участва във войната. Но основната му тема за разговор е следващата война, когато Нефариан Серпин ще поведе онези, които вярват, към победа. Та той беше преценил, че най-практикуваната магическа дисциплина е Елементалната и реши, че най-разрушаващият аспект на Елементалната магия е огънят. Така че той се застрахова огънят никога да не може да го нарани.
	— Можеш да го запалиш от главата до петите и това няма да му навреди по никакъв начин. Но има едно слабо място. Няма дисциплина, в която да няма поне един недостатък. Опасността, когато се фокусираш върху едно нещо за сметка на другите, се усилва многократно. Той, разбира се, нямаше представа за това, когато се захвана с цялото нещо, защото, както съм чувал, никога не е блестял с особен ум.
	— И кое е слабото му място?
	— Водата.
	— Това ли е? Просто вода?
	— Не може да се потопи във вода. И трябва да стои прав, когато взима вана. Ако се потопи изцяло във вода, дори само за миг, ще се случи нещо много лошо.
	— Като например?
	— Не знам — каза Куонийл. — Но е нещо лошо. Идеята на историята ми е, че е взел решението твърде рано и сега е принуден да живее с него. Вече няма как да промени нещо. За какво мечтаеше, когато беше дете?
	— Исках да стана Елементал — честно си призна момичето.
	— А след това? — попита Куонийл. — С разширяването на хоризонтите, след като се запозна с още и още клонове на магията на Адептите?
	— Хвърляч на енергия — отвърна тя. — Или пък Телепортатор.
	— А — рече Куонийл. — Телепортатор. Какво би било по-полезно за острието в сенките от умението да се появява и изчезва за миг? Умиращо изкуство, биха казали някои. Но ти се отказа и от тази възможност?
	Момичето кимна.
	— Искам да ходя по стени — каза.
	— Защо?
	Тя се поколеба.
	— За да мога да нападам отгоре. За да мога да нападам без предупреждение.
	— Не, това не са твоите причини.
	— Разсейвате ме от урока ми.
	— Защо искаш да ходиш по стени?
	Момичето върна крака си на земята и въздъхна:
	— Не знам.
	— Със сигурност имаш причина.
	— Понеже е полезно — каза. — И е неочаквано. И по време на бой може да имаш предимство. Всички останали се бият стъпили на земята. Ако можеш да ги накараш да се бият странично или се биеш с главата надолу, на тях никога няма да им е удобно.
	Наставникът кимна замислено.
	— А сега истинската причина да искаш да ходиш по стените?
	— Понеже никой друг не го прави! — избълва тя. — Всички останали избират дисциплини, които ще им помогнат да убиват. И какво? Така или иначе ни обучават да убиваме. Ще убиваме_ така или иначе_ — няма нужда да го правим и като изстрелваме енергия от пръстите си. Да избере подобна дисциплина за един убиец е като… то е…
	— Излишно — помогна Куонийл.
	— Да — съгласи се тя.
	— Напълно съм съгласен с теб.
	— Наистина ли?
	— Разбира се. Какъв е смисълът да си острие в сенките, ако ще нападаш със стара недодялана сопа? Къде е изкусното в тази работа? Къде е финесът? За жалост, приятелите ти не са схванали основната идея.
	— Не са ми приятели.
	— А, да. Все още те наричат Благородничката, нали?
	— Не говоря както преди. Не се разхождам горда и наперена, както правех преди. Въпреки това, продължават да ме наричат така.
	— На колко години си в момента, момиче? На тринайсет? Вече е крайно време да си избереш собствено име.
	— Ще си го избера, когато съм готова — каза момичето. — Няма да го направя, само за да спрат да ме закачат.
	Куонийл се усмихна.
	— Но защо не им кажете? — попита тя. — Ако правят грешен избор на дисциплини, защо не им направите един списък с правилните, за да могат да си изберат?
	— Не е наша работа — отвърна наставникът. — Можем само да се надяваме, че чрез нашето обучение и насоки подходящите дисциплини ще станат очевидни. Понякога работи. Понякога — не.
	— Авонт каза, че ще става Хвърляч на енергия — каза момичето.
	Куонийл се усмихна отново.
	— Още една, която не е схванала идеята. Но ще стане отличен убиец, при все това. Всички ще станат. Но никой от тях няма да се издигне отвъд „просто отличен“.
	— Ами аз?
	— Това не мога да кажа. Би могла, ако оживееш достатъчно дълго. Истината е, че никога не спираме да се учим. Ще учиш тук до Въздигането ти, а след това ще се върнеш във външния свят като една от нас и ще порастваш, ще ставаш все по-силна и по-завършена… И ако имаш късмет, ще се върнеш отново тук, ще казваш същите тези думи на някое друго момче или момиче, след няколко стотици години. — Разсмя се, като видя изражението й. — Уверявам те, че е много по-удовлетворяващо, отколкото звучи.
	— Щом казвате.
	— Нека се върнем на урока тогава. Достатъчно безполезни приказки от един безполезен глупак. Постави крака си на стената. Първо се научаваш да стоиш странично. После надолу с главата.


	Куонийл не беше единственият преподавател, който я обучаваше. Понякога я представяха на магьосници, чиято задача бе да я научат на едно-единствено нещо за един ден. Понякога за седмица. Понякога за месец. Понякога за час. Не беше просто магия или бой, освен това. Имаше един мъж, който я обучаваше на фалшифициране. Една жена, която я обучаваше на дърводелство. Преподаваха й за двигатели и астрономия, както и джебчийство. Имаше една жена, която я обучаваше на всичко за жените и една, която я обучаваше на всичко за мъжете. И един мъж, който я обучаваше на всичко за ключалките.
	Името му беше Аудоен и беше Стеноходец. Помоли я да отвори една врата, тя се опита, но вратата беше заключена. Каза му го, а той кимна, след което притисна ръка до ключалката и тя щракна и се отвори.
	— Как го направихте? — попита момичето.
	Аудоен се усмихна.
	— Несъмнено си чувала фразата „клонове на магията“, нали? Представи си едно дърво. Елементалната магия е единият клон. Некромантията друг. Така нареченото Хвърляне на енергия още един. Има много, много клони на това дърво. Следиш ли ми мисълта?
	— Да — каза момичето. — Не съм глупава.
	Той се засмя.
	— На всеки от тези клони има, как да го кажем, клонки. И понеже тези „клонки“ са толкова незначителни и в повечето случаи безучастни, научаването на някоя и друга от тях не пречи на избраната от теб дисциплина. За Стеноходците умението да отключват ключалки и да запечатват врати е клонка, която можеш както да игнорираш, така и да се възползваш от нея. Заради онова, което правим, наличието на подобен талант може да ни е от страхотна полза.
	— Може ли да ме научите?
	— Сигурна ли си? Може да е само дребна клонка на дървото на магията, но въпреки това изисква време, за да се усвои, а ти си имаш доста работа за вършене.
	— Научете ме — настоя момичето. — Ще се справя.


>	Единадесет

	Стигането до Германия? Просто.
	Намирането на къщата на Йохан Старке? Лесно.
	Промъкването във въпросната къща? Никакъв проблем.
	Промъкването във въпросната къща като едновременно с това останат незабелязани? Изненадващо трудно.
	Коленичил тук, върху този изключително добре лъснат под с вдигнати ръце и половин дузина остриета на коси, насочени към гърлото му, Декстър Векс не беше точно в настроение да се връща назад към плана си, за да установи къде са пропуските, но знаеше, че има такива, а това беше най-важното. „Високомерието“, помисли си той, „бе убиец.“
	— Господин Векс — каза Йохан Старке, — трябва да кажа, че съм колкото изненадан, толкова и разочарован. Не бих си и помислил, че човек с вашата репутация ще падне толкова ниско и ще се замеси в обир.
	— Йохан — отвърна Векс с усмивка на лице, — наистина няма нужда от враждебност. Има ли къде да поговорим?
	— Говорим си тук — каза Йохан — с вас и съучастниците ви, застанали на колене и доста арестувани, бих казал.
	Намираха се в голяма овална зала със стъклени стени. Слънцето се промушваше измежду дърветата, които опасваха езерото, и блестеше право в очите на Векс. Рискува да погледне към останалите. Всички бяха спокойни, замаяни, но спокойни, може би с изключение на Вилхелм, който сякаш тихичко хипервентилираше.
	Йохан се промуши между Секачите, които ги обкръжаваха.
	— Наистина ли смятахте, че ще е толкова лесно да откраднете камата?
	Векс се намръщи.
	— Откъде знаете, че искаме да вземем точно нея?
	— Съучастницата ви не е толкова изкусна, колкото си мисли — каза Йохан.
	— Много съм изкусна — обади се Аурора, с обиден тон. А след това добави — Чакайте, какво имате предвид?
	— Не вас — каза Йохан. — А красивата дама от снощи.
	— Тази красива дама — рече Векс, — дали случайно не ви е споменала името си?
	— Моля ви, не обиждайте нивото ми на интелигентност.
	— Има много неща, които бих обидил, преди дори да стигна до вашата интелигентност, Йохан. Като например брадата ви. Сякаш брадите на Фу Манчу и Мин Безмилостния са се чифтосали и странният им мутант, роден от тази любов, е изпълзял на лицето ви и умрял на брадичката ви.
	Йохан въздъхна.
	— Красива брюнетка. Французойка — макар че акцентът би могъл да е фалшив. Изпратил сте я да събере информация. Къде точно се намира камата, каква е системата за сигурност, каква охрана съм поставил…
	— Много хитро от моя страна — промърмори Векс. — И какво стана, след като е получила цялата тази информация?
	Йохан вдигна рамене.
	— Изчезна, заедно с един от Секачите ми. Предполагам, че е мъртъв?
	— Прощавайте, Йохан, но не бих могъл да зная. Нямам представа за кого говорите. Не съм я пращал. Не съм пращал никого. Ако смятахме да откраднем камата, нямаше да надигаме подозренията ви, като изпратим някого предварително.
	— И затова се отбихте, без предварително съобщение — каза Йохан, — като сега.
	Векс надигна рамене.
	— Хубаво, хванахте ни. И да, щяхме да вземем камата назаем.
	— Да я вземете назаем?
	— Само за малко. Щяхме да я върнем, честно. След като я употребим, за да спрем Даркесата.
	— Ах — рече Йохан, — тази прословута Даркеса, която кара долавящите да нервничат толкова.
	— Ако е толкова могъща, колкото всички твърдят, че ще бъде, ще ни трябва доста сериозен арсенал, за да я сразим. Камата ви е едно мощно оръжие.
	— И ако ви е трябвала толкова много, защо не минахте по официалните канали? Ърскин Ревъл и Гастли Биспоук са в Съвета на старейшините на Ирландия — просто трябваше да накарате приятелите си да я поискат.
	— Ах, Йохан, и двамата знаем, че това щеше да е загуба на време.
	— Но защо? — попита Йохан, самата невинност.
	— Защото шефът ви е във Върховния съвет, а Върховният съвет в момента никак не е очарован от Ирландия сега, не съм ли прав? Така че каквото и да било официално запитване би било пренебрегнато.
	— И вместо това решихте да я откраднете?
	— Да я вземем назаем.
	— Да вземеш нещо без разрешение е кражба.
	— Но кражба звучи толкова по-лошо от вземане назаем.
	— Действително звучи зле — призна Йохан, — но се боя, че нямам избор. Аз съм от хората, които спазват правилата. Веднъж арестувани, може би вече ще можем да преговаряме с вашия Съвет за освобождаването ви.
	— Това няма да се случи, Йохан. В момента нещата са доста особени, що се отнася до тази международна афера. Не се доверявате на ирландското Убежище, те не вярват на вас, а всички имат неясни мотиви за всичко останало… Просто не мога да бъда част от това. Ако ни арестувате, може да ни използвате като оръжие срещу приятелите ни.
	— И все пак, нямате избор — каза Йохан. — Едва ли ще се съпротивлявате, нали? Едва ли ще използвате насилие. Подобно нещо може да се тълкува като акт на провокация между двете Убежища.
	— Ирландското Убежище не ни е изпращало.
	— Ще ми се да можех да ви вярвам. Но струпването на мощни оръжия звучи точно като нещо, което Ърскин Ревъл би направил, преди враждебността да прелее във война.
	— Внимавай, Йохан. Не прави от тази работа нещо, каквото не е.
	Йохан погледна към другите.
	— Предоставям на всички ви възможност да сътрудничите — каза. — Ако признаете сега, това ще спомогне значително за ранното ви освобождаване и уютен престой в нашите килии. Имате един последен шанс.
	Фрайтнинг не каза нищо. Аурора остана безмълвна. Сарацен изглеждаше отегчен. Само Вилхелм като че ли обмисляше предложението. Векс го погледна, като надигна вежда.
	— Не се чувствам добре в затворени пространства — измънка Вилхелм.
	— Не се чувстваш добре и в открити пространства — напомни му Аурора.
	Вилхелм поклати глава.
	— Не ставам за затвора. Погледнете ме. Ще ме изядат с парцалите там вътре. Виждал съм килии, където трябва да ходиш до тоалетната пред чужди хора. Не мога да правя това. Имам срамежлив мехур и нервни черва.
	— Вилхелм — рече Йохан, — какво ти се е случило, приятелю? Някога беше една от най-ярките звезди на Дойчланд.
	— Казахте ми, че съм боклук, когато ме уволнихте.
	— Ти ли беше? Е. Все пак е много разочароващо да те видя как се обвързваш с криминални отрепки.
	— Хайде сега, Йохан — обади се Сарацен, — нека се въздържаме от обидни коментари. Кой знае до къде може да доведе това? Все пак, в нажежената обстановка може да се окажа принуден да ти припомня някои неща от дивата ти бурна младост и докъде ще я докараме така? Единият от нас ще стои пламнал от срам и смутен, а другият ще бъда аз.
	Йохан присви очи.
	— Знам една килия точно като за теб, господин Ру. Мисля, че ще ти хареса много.
	— Може би по-късно. Точно сега съм зает с една работа.
	— Никъде няма да ходиш. Хванали сме теб, хванали сме колегите ти, няма какво…
	Векс се засмя и Йохан насочи вниманието си към него.
	— Нещо смешно ли има?
	— Има нещо, да — отвърна Векс. — Колцина от Мъртъвците бяха там, Йохан? По колко души бяхме винаги?
	Йохан не отговори веднага.
	— Седем — каза след това.
	— Точно така. Седем. Добра цифра за всяка група хора, винаги съм си го мислил. Седемте самураи. Великолепната седморка. Седемте джуджета.
	— Седем булки за седем братя — добави Сарацен.
	— Именно — каза Векс. — Седмина. И седмина Мъртъвци. Та защо тогава би си помислил, че като дойде време да поведа своя собствена група воини, те ще са само петима?
	— Много добре — каза Йохан, — значи имаш най-много още двама. Ще ги намерим и…
	— Няма нужда да ги намирате — рече Фрайтнинг. — Те намериха вас.
	Йохан се намръщи, а после забеляза малките червени точици, които играеха по гърдите му. Замръзна на място.
	— Казвал ли съм ти някога, колко ми харесват стъклените ти стени? — попита Векс. — Понеже наистина, ама наистина, ги обожавам.
	— Не би посмял да дадеш такава заповед — продума Йохан.
	— Не е моя работа да я давам — отвърна Векс. — Те ще стрелят, ако преценят, че мисията е компрометирана. Имаме си свободни агенти, Йохан, както вече споменах. Не сме подопечни на никое Убежище. Убийството ти няма да е акт на военна агресия, ще бъде просто премахване на пречка. Та значи, ние си излизаме оттук, понеже въпросната мистериозна дама вече промени всичко за нас. Досега смятахме, че имаме предимството на времето — очевидно голяма грешка от моя страна. Така че, Йохан, сега ни пускаш да си вървим, а след това си хващаш камата и я заключваш в най-дълбокото и най-тъмно подземие, с което разполагаш, и когато Даркесата се появи, можеш да ни я дадеш и да се молиш да те спасим.
	Една от червените точки сега беше на върха на носа на Йохан.
	— Отстъпете — каза Йохан и Секачите отдръпнаха косите. Векс и останалите се изправиха.
	— Много мерси — рече Векс. — Бихме останали да си побъбрим, наистина, но явно участваме в надпревара и вече изоставаме.


>	Дванадесет

	Въздухът в Чикаго е леден, няма грешка в това. Лондон може да бъде доста студен също, направо вледеняващ, но Лондон нямаше такива високи сгради като Чикаго.
	Джак беше застанал на най-високата, която успя да открие, със сбръчкани пръсти на краката и нокти, впиващи се в бетона, за да предотврати вятърът да го отвее като листо от дърво. Представяше си как пада с лекота, подхвърлян и обръщан от вятъра, завихрящ се около него, как попада в теченията, в спадовете и поривите. Може би дори щеше да изглежда елегантно с такова падане. И естествено, нямаше да изглежда толкова елегантно като се пльоснеше в земята. Нищо общо с листото от дървото, което нежно се спира, докоснало паважа… или тротоара, както му викаха тука. Мне, ако го грабнеше вятъра от този покрив, Джак щеше да прелети цялото това разстояние, елегантно или не, и пак щеше да свърши като размазано червено петно на сивия фон.
	Ей, това щеше да е гледка, а? Да се превърне от онова, което е, каквото бе, който и да бе, просто в същината си. А какво бе той в същината си? Кръв и кости, и хрущяли, и плът. Ето как щеше да свърши, там долу, след падането. Кръв и кости, и хрущяли, и плът — всичко сплескано в едно. Костите — на прах. Плътта — избухнала. Хрущялите — смазани. Кръвта… навсякъде.
	Какво ли щяха да кажат, когато си отидеше? Дали щяха да съберат останките му, да ги прекарат през някакво сито, да се опитат да разберат какво същество е бил? Щяха ли да оплакват изчезването на един вид? Беше ли той отделен вид въобще? Дали един индивид прави цял вид?
	Едно нещо знаеше — никой нямаше да оплаква него, добрия стар Спрингхийлд Джак. Нямаше приятели, които да разказват истории за него, когато си отидеше, нямаше семейство, което да го споменава с добро. Какво наследство оставяше след себе си? Трупове? Нямаше дори трупове — не и когато той приключеше с тях. Човек трябва да яде, все пак. Беше живял стотици години и всичко, с което можеше да се похвали, беше списък, който никой нямаше да състави, с хора, които просто излезли една вечер и така и не се прибрали у дома. Беше оставял празнини, парчета празно пространство там, където трябваше да са изчезналите хора. Това беше. Сумата от всички тези години.
	Джак нагласи цилиндъра си и се спусна от покрива, ярките светлини от улицата долу се сляха в червени и жълти ивици, заобиколени от огромна тъмна шир, докато не почувства съседната сграда под краката си. Скочи с танцова стъпка, високо, високо, колкото можеше, хвърли се назад и се преобърна с изпънати ръце и събрани крака, политайки надолу във формата на кръст. Гледаше отражението си в прозорците, докато падаше, после сви тялото си, а след това се изпъна, отблъсна крака от стената на сградата и прелетя през празнината до сградата от другата страна. Пръстите се впиха в бетона, той остана така за миг, със затворени очи, заслушан в пулса на града. Би могъл да се пречисти в град като Чикаго. Всички тези високи сгради. Би могъл да тича, да скача, да се върти, да танцува, да убива и да изяжда, и да си живее спокойно живота тук. В безопасност. В сигурност. В анонимност. И после би могъл да умре от старост и скука, ако светът не бъде разрушен дотогава.
	Джак се изкачи до горе и седна на ръба, небрежно размахвайки крака.
	И какъв беше смисълът? Какъв беше смисълът да живееш толкова време, ако нямаш какво да покажеш в крайна сметка? Какъв е смисълът да изживееш всичките тези години, ако няма с кого да ги споделиш? Джак не беше от онези, които се самозалъгват. Беше наясно с истината, а истината беше, че той е ужасно, отвратително чудовище, което никой никога не би могъл да обича, и че ще прекара остатъка от физическото си съществуване сам. Просто така. Просто и неизбежно.
	Когато бе по-младо създание, не се тревожеше от такива неща. Беше градски тип, господарят на положението, Ужасът на Лондон. Беше виждал всичко, беше правил повечето неща, а онова, което не бе правил, поне бе виждал, та поне знаеше за какво става дума. Но по онова време не беше мислил, че ще стигне до момента, в който ще стои на ръба на някаква сграда и ще се само съжалява. Но това е младостта. Младостта е глупава.
	Джак не беше от онези, които се самозалъгват, но не беше и от отричащия тип. Имаше друга истина, а тя се спотайваше в покрайнините на мислите му вече няколко дни. Не беше пожелал да я облече в думи, защото бе поискал, наивно, да запази поне някакъв вид лично достойнство. Ала сега нямаше избор.
	Като ученик с първата си любов, Джак беше решил, че малката крадла и мошеничка Сабине бе най-хубавото нещо, което се бе случвало в порочния му свят, от който вече бе така уморен и отегчен. Сабине бе неговата искра. Тя беше неговата светлина, неговата топлинка. Лицето й го караше да се усмихва, а нейната усмивка го замайваше. Когато беше около нея, всичко, което искаше, бе да я гледа. Когато не беше покрай нея, всичко, което искаше, бе да говори с нея. Много смущаващо. Направо унизително. Щеше да й е бесен, ако не я харесваше толкова много, да му се не видяло.
	Онази сутрин се беше хванал как си фантазира. Беше си представил цял разговор, през който тя се бе смяла на шегите му и не бе избягвала докосванията му. Нелепи, детински фантазии, които, обаче, го караха да се чувства толкова хубаво и толкова топло, и му даваха толкова надежда. Ненормална, такава беше цялата тази работа. Ненормална и нередна. Той беше чудовище, а чудовищата не си падаха по красиви момичета. Тридесет — толкова й даваше. Тридесетгодишна, красива като картинка. Имаше и хубав смях. Беше като чуруликане на птиче. Звучеше особено сладко, когато се смееше на нещо забавно, което той бе казал във фантазията си.
	Джак се изправи, смръщвайки се на града. „Я се чуй. Я си чуй мислите в главата.“ Подобава ли на възрастно чудовище като него да се държи така, особено на чудовище с работа за вършене? Върху това трябваше да се съсредоточи, не над някаква си малка фуста, на която случайно е хвърлил око.
	Мушна се през прозореца, който бе оставен отворен специално за него. Застанал до вратата, с гласовете, долитащи от другата страна, направи всичко възможно да заглади прическата си. С най-незаинтересования вид, който успя да си докара, Джак отвори вратата и влезе.
	— Джаки Ърл е човекът, който притежава лъка в момента — казваше Танит на останалите от мястото си начело на масата. Хвърли му един поглед, но не спря да говори. — Ръководи организираната престъпност в града вече почти петнадесет години, откакто узурпира властта от предишния престъпен бос и бандата му. Някои от тях бяха убити по старомодния начин — с куршум в главата, с нож в корема, примка през гърлото… но някои бяха открити със стрели, стърчащи от телата им. Господин Ърл може и да не е магьосник, но разбира каква сила държи в ръцете си.
	— И какво всъщност прави лъка Богоубиец? — попита Сабине. Какъв въпрос. Какъв прекрасно проницателен въпрос бе това, без грешка. А после тя добави: — Всяка стрела ли убива? — само, за да докаже още веднъж колко остър ум има.
	— Това — отвърна Танит, кимайки — и фактът, че стрелата никога не пропуска целта си.
	— Рядко пропуска — поправи я Сангуайн.
	Танит въздъхна.
	— Добре, де. Рядко пропуска. Не може да завие зад ъгъла, но може да заобиколи някое и друго препятствие, за да уцели мишената. А това прави лъка най-опасното от тези оръжия — дори не се налага да се приближаваш.
	Джак трябваше да каже нещо. Сабине беше първата, която зададе въпрос, така че той _трябваше_ да каже нещо сега. Ако Дъск го направеше преди него или пък Анис, щеше да се загуби онази връзка. Затова откъсна поглед от Сабине, за да обърне очи към Танит и каза:
	— А този тип Ърл очевидно не се страхува да използва лъка при нужда. Това го прави доста опасен.
	— Какво е малко опасност за хора като нас? — отговори Танит с усмивка. — А освен това, можем да се справим с това. Той изпраща един от _твоите_ в болница, ти изпращаш един от _неговите_ в моргата. _Това е_ Чикагският стил*.
	[* „That’s the Chicago way!“ — реплика от филма „Недосегаемите“, 1987, реж. Браян де Палма, в който се разказва за акцията, с която Ал Капоне е вкаран в затвора. — Бел.пр.]
	Джак и останалите я зяпаха с празни погледи.
	— О, хайде сега — каза тя. — Не може да съм единствената.
	Сангуайн я потупа по рамото.
	— Всичко е наред, сладичка. Схващам препратката.
	— Само ние двамата ли? Сериозно? Е, хубаво, след като всичко това приключи, ще си устроим кино вечер и всички ще трябва да дойдете.
	Дъск сви леко устна.
	— Не ходя по кино вечери.
	— Хубаво — отвърна Танит, — карай да върви. Останалите. Носете си пуканките.
	— Може би трябва да се върнем на задачата — обади се Сангуайн.
	— Точно така — рече Танит, — да. — Постави копието на лъка върху масата. — Сабине, можеш ли да си забъркаш магията?
	Сабине взе оръжието, затвори очи, а ръцете й започнаха да светят, докато изпълваше предмета с магия. Джак можеше да се наслаждава на гледката цяла вечер.
	— Джаки Ърл се крие в частното си имение — каза Танит, — охранявано от камери, алармени системи и въоръжени пазачи.
	За Джак се появи още един удобен повод да впечатли Сабине.
	— Смъртни пазачи? — попита.
	— Повечето — отвърна Танит. — Има и един магьосник в персонала, на име Кайвен. Некромант.
	Джак направи физиономия към Сабине.
	— Никога не съм ги харесвал — каза, но очите на Сабине бяха все още затворени, така че тя пропусна всичко.
	Танит надигна рамене.
	— Откакто Вестителят на смъртта не успя да си свърши работата в Прохода, Некромантите по цял свят или се покриха в Храмовете си, или напуснаха Ордена и заработиха самостоятелно. Според онова, което разбрах, Кайвен е предложил услугите си на Ърл, а Ърл с радост го е взел при себе си.
	— Значи си има Некромант, който работи за него — каза Сабине, докато отваряше очи и както винаги удари право в десетката. Подаде обратно лъка на Танит, която кимна одобрително.
	— Някой друг, за който трябва да знаем?
	— Не — отговори Танит. — Никой. Нищичко.
	— Мила… — започна Сангуайн.
	— А, да, благодаря ти, за малко да забравя. Чухме, че _може_ да има и вампир.
	Джак забеляза как Сабине пребледнява. Анис продължи да си дъвче косата. Само Дъск се обади.
	— Не мога да бъда част от това.
	— Хайде да не вземаме такива сериозни решения — каза Танит.
	— На вампирите е забранено да убиват други вампири. Това е свещеният ни кодекс.
	— Не се налага да го убиваш — рече Сангуайн. — Само трябва да го раниш малко. Да му отрежеш ръцете и краката или нещо подобно.
	Дъск се изправи.
	— Можеше да вземете лъка и без мое участие. Обадете ми се като приключите. — И излезе.
	Джак не можеше да устои.
	— Значи Дъск пропуска тъз работа заради принципите си — каза, — а предната я пропусна, щото си разпределя _последния_ серум да си потиска хапката посред нощите… И с какво малкият ни сладък вампир е от полза за нас _въобще_, ако мога да попитам?
	— Дава ни морална подкрепа — промърмори Танит, после се поизправи малко. — Но всичко е наред. Не можем да позволим каквото и да било да ни забави. Имаме по-малко от шестдесет и пет часа преди камата да загуби заряда си и Йохан Старке да разбере, че е обран, затова ще си спазваме графика, независимо от всичко. Аз се захващам с лъка. Били Рей ще се погрижи за Кайвен.
	— Ами Сабине? — попита Джак. — Мисля, че се доказа като ценен член на екипа ни и мисля, че трябва да се отнасяме към нея като към такъв.
	Танит му се намръщи.
	— Ъ, да, хубаво. Така или иначе, Сабине, ти и Джак ще се занимаете с разсейването.
	— Ние? — повтори Сабине.
	Сърцето на Джак подскочи.
	— Можем да го направим — рече, като се опитваше да овладее възбудата в гласа си.
	След това Танит погледна към Анис.
	— А Анис… Анис ще се разправи с вампира. Мислиш ли, че можеш да се справиш, Анис?
	Анис издърпа дълъг сив кичур коса от устата си.
	— Никога преди не съм яла вампир — отвърна.
	Танит се ухили.
	— Ето това се казва дух. А сега да тръгваме.
	— Аз сам ще стигна до мястото — заяви Джак и бързо излезе от стаята.
	Измъкна се от прозореца и заскача от сграда на сграда, опитвайки се да се отърве от усмивката на лицето си. Партньорство със Сабине. Беше почти прекалено хубаво, за да е истина. Щеше да е глупаво да му отдава твърде много значение, но понеже беше на достатъчно разстояние, за да го прикрие, беше достатъчно добър начин да прекара времето си, точно колкото и всеки друг начин. Та значи, какво ли означаваше? Означаваше ли, че Танит вече виждаше потенциала на такова партньорство? Дали всички го забелязваха? Дали поглеждаха към Джак, а после и към Сабине и си помисляха _„Ъхъ, тези двамата са създадени един за друг?“_ Беше като детектива-скелет и момичето Каин. Хората ги поглеждаха и си казваха _„Ето това се казва екип“_. Дали щяха да казват същото и за Сабине и Джак? Самата мисъл го накара да притрепери от вълнение, докато тичаше и скачаше, и се гмуркаше. Щяха да са като Скълдъгъри Плезънт и Валкирия Каин, значи, само че с добавка от целувки.
	Джак се разсмя.


	Толкова много се забавляваше там горе, сам с мислите си, че времето като че ли му избяга. Смеейки се на собствената си замаяност, той се върна обратно по маршрута си, а вятърът се усилваше колкото повече се приближаваше към пристанището на Чикаго. Имението на Джак Ърл беше опасано с висока ограда. В главната сграда се влизаше през открит двор с постройки от двете страни. В югоизточния и в северозападния край стояха наблюдателни кули. Докато Джак се приземи на покрива, пазачите в тези кули вече се бяха запознали с острието на Танит Лоу.
	— Закъсня — прошепна Сабине.
	Джак огледа района, като беше скрил лицето си от нея, за да не види глупавата му усмивка. Тя се тревожеше за него.
	— Танит и Сангуайн са ей там — обясни Сабине. — Анис е натам — Джак кимна, но не помръдна. Това беше специален момент за двамата.
	Сабине провери часовника си, докато се спотайваха на покрива в тъмното. После пак го провери. Джак знаеше как се чувства тя. Минутите летяха твърде бързо.
	Сабине гризеше устна. Джак даваше всичко, за да гризе тази устна.
	— Моля? — попита Сабине, като го гледаше.
	Джак пребледня.
	— Какво?
	— Каза нещо.
	— Не, не съм.
	— Нещо за устна.
	Той поклати глава.
	— Вятърът е. Отнася думите и ги променя. Не казах устна, а казах опасно. Опасно е. Това, дето сме дошли да вършим. Притесняваш ли се?
	— Добре съм.
	Тя се отдалечи малко, докато се опитваше да види дали Танит и Сангуайн са се преместили от мястото си. Джак я последва и й се усмихна.
	— Мразя това чакане — рече. — По-скоро бих бил вътре, където е истинският екшън.
	Сабине не отговори. Дори не го погледна. Джак се намръщи. Дали това означаваше, че не го е чула? Сигурно не е. Не и в този вятър. Освен това беше прекалено нервна и в такова състояние сигурно не бе успяла дори да регистрира думите му.
	Отново се усмихна, този път по-широко.
	— Мразя това чакане. По-скоро бих бил вътре, където е истинският екшън.
	Сабине се намръщи, погледна го и Джак осъзна, че тя го _беше_ чула.
	— Ъъ — каза тя, — добре.
	Лъхна ги познатата миризма, на риба и умрели видри.
	— И аз мразя да чакам — обади се Черната Анис. — Предпочитам да съм в центъра на веселбата.
	— Ти не живееше ли в яма? — попита Джак.
	Анис промърмори нещо и се отдалечи, а Джак се обърна отново към Сабине.
	— Не бива да се притесняваш.
	— Не се притеснявам. Просто… Не знам защо правя това. Защо помагам на Танит да помогне на Даркесата? И двете искат да унищожат света. Може да съм понарушила някой и друг закон тук-таме, но не съм… зла.
	— Не мисля, че си зла — каза Джак.
	— Понеже _не_ съм зла — отвърна Сабине ядосано. Изглеждаше разстроена. Джак се зачуди дали трябва да я прегърне. — Но Танит е. Понякога се случва да го забравиш, но тя е. Тя е зла.
	Джак вдигна рамене.
	— Не бих се тревожил за това, ако бях на твое място. Понякога се случват и неща, които са хубави.
	— Това ли е твоята философия?
	— Аз… ами не знам, всъщност. Не знаех, че имам философия. Ама предполагам, че ако имах, да, туй щеше да е. Понякога се случват и неща, дето са хубави. Можеш да я ползваш, ако искаш.
	— Философията ти?
	— Ами ако твоята не върши работа, можеш да споделиш моята. Може да те отпусне малко. Изглеждаш напрегната. Искаш ли масаж?
	— Моля?
	— Да ти помогне да се отпуснеш. Мога да те помасажирам.
	— Ноктите ти са много дълги.
	— Аха, може да загубиш малко кръв, но някои хора разправят, че загубата на кръв ти помага да се отпуснеш.
	— Не мисля. Благодаря, все пак.
	Джак се усмихна.
	— За нищо. А да ти помачкам краката?
	— Не. Мисля да ида да застана ей там.
	Джак вдигна палци в съгласие.
	— Добре звучи.
	Тя мина от другата страна на покрива, а той я последва и й се усмихна.
	— Хубаво е тук горе, нали?


>	Тринадесет

	От мястото си на покрива Танит наблюдаваше как Кайвен издава заповеди на простосмъртните мъже с оръжията. Макар да спазваше некромантската традиция да носи само черно, всичко останало у Кайвен сякаш беше златно — русата му коса, загарялата кожа, ярката усмивка. Дори начинът, по който се движеше, й напомняше за златен лъв — горд, силен и грациозен.
	— Може ли да го убия сега? — попита Сангуайн от мястото, където се спотайваше до нея.
	Танит се усмихна.
	— Какво има, Били Рей? Ревнуваш ли? Смяташ, че мога да те заменя с един Некромант?
	— И за какво имам да ревнувам? Този е идиот. Виж го само как се перчи като някакъв скапан петел.
	— Целият е големи усмивки и бели зъби, и изваяни черти…
	Сангуайн изглеждаше направо обиден.
	— Аз имам изваяни черти. Виж. Виж колко са ми изваяни. А зъбите ми са _поне_ толкова бели, колкото неговите. Сериозно ли мислиш, че е хубав?
	— Мисля — каза Танит.
	— Ясно — рече Сангуайн и кимна. — Ще го убия.
	Тя удържа смеха си така, че да не се чуе.
	— Мисля, че е хубав, но също така мисля, че ти си по-хубав.
	— О — стъписа се Сангуайн. — Искам да кажа, да. Така си е. Радвам се, че си забелязала.
	— Обаче косата му наистина е по-хубава.
	— _Какво?_
	— Виждаш ли как му пада така през челото? Дълга е, но не прекалено… Някак пленително е, наистина.
	— Косата на един мъж не върви да е толкова дълга — заяви Сангуайн. — Много е лесно да я задърпаш в битка на живот и смърт. Не е практичен, ето това е. Повече го интересува дали изглежда добре и не толкова дали си върши скапаната работа. Затуй има такава прическа. И за какво се усмихва сега, въобще? Онези там са само едни бандюги с пищови, за какво са им неговите усмивки. Иска да угажда на всички, това му е проблемът. Иска всички да го харесват. Това е признак за слаб ум.
	— И разбра всичко това от една прическа и от една усмивка? — попита Танит. — Уменията ти са впечатляващи, Били Рей.
	— Аз имам повече умения от него, това мога да ти гарантирам. Основният проблем с Некромантите е, че силата им се съдържа в един-единствен предмет. Взимаш им предметчето и нищо не могат да свършат. Ето при Валкирия е пръстен. При Соломон Рийт — бастун. Не знам на този кой му е специалният предмет, обаче…
	— Пръчка — прекъсна го Танит.
	Сангуайн обърна глава към нея.
	— Моля?
	— Държи си силата в пръчка — повтори тя.
	Сангуайн помълча за малко, беше му трудно да смели информацията.
	— Той… този тип използва пръчка? Истинска? И на практика ползва магическа пръчка? Като магьосник?
	— Да.
	— Магьосник, истински, от кръв и плът маг… един от нас… размахва магическа пръчка?
	Тя се ухили.
	— Нещо необичайно ли намираш?
	— Аз… направо не знам от къде да започна… Как са му позволили да направи такова нещо? Другите Некроманти нямат ли някакво чувство за гордост? Какво ще направи след това, ще полети на метла ли? Това да не ти е Хари Потър? Да не сме вещици и вещери? Ние сме сериозни хора със сериозни професии, а този тук…
	— Успокой се, Били Рей — рече Танит, борейки се да прикрие веселото настроение в гласа си.
	— Това е стереотип — изсъска той. — Проклет стереотип и е вреден. Още малко и разни магьосници ще почнат да се разкарват насам-натам, да размахват пръчки и да рецитират разни заклинания. Ти разбираш ли колко нелепо ще изглеждаме всички?
	Танит вдигна рамене.
	— На мен Хари Потър ми хареса.
	— Не става дума за Хари Потър!
	— Ама и на теб ти хареса Хари Потър.
	— Книгите са си хубави — излая той, — но не съм съгласен с тая работа с пръчките. Всички онези там долу, престъпници и мафиоти, и гангстери, а от кого получават нареждания? От някакъв магьосник с пръчка. Как ще го вземат на сериозно? Как ще вземат нас на сериозно, като ги нападнем?
	— Дано не ни вземат — отвърна Танит. — Ако очакват от нас да размахваме пръчки, може да не стрелят, а тогава ще можем да ги убием по-лесно.
	Сангуайн поклати глава.
	— Не. Това не е редно. Този трябва да се засрами от себе си. Трябва да го убия. Знаеш, нали? Въпрос на чест. Сега… сега си е вече въпрос на чест.
	— Ако ти се отвори възможност — каза Танит, — давай и го убий.
	— Ще го направя.
	— Само се пази от магическата му пръчка.
	Сангуайн измърмори нещо, което тя не успя да чуе и Танит се ухили отново.
	На горния прозорец се появи мъж, който се наведе, за да говори с Кайвен. Мъж към петдесетте, оплешивяващ. Джаки Ърл.
	— А ето я и нашата мишена — промърмори Танит. — По-добре иди при Анис да я окуражиш малко. Нека Джак и Сабине се погрижат за онези с оръжията, а ти се фокусираш върху Кайвен. Той е единственият, който ще създаде проблем.
	— Все още не ми харесва идеята да отидеш сама за лъка.
	— Все още не мислиш, че мога да се справя с едно дребно мафиотче? Моля ти се. — Тя го целуна. — Хайде върви сега, беж да те няма.
	С решителен вид, че не се е впечатлил, Сангуайн изчезна в стената, а Танит се обърна обратно към Ърл, докато той затваряше прозореца си.


	От мястото си на покрива, скрита в мрака, типично за нея, Анис можеше да вижда двора и да остава напълно невидима. Наблюдаваше мъжете, които крачеха насам-натам с оръжия преметнати на рамо, че дори долавяше по някоя дума от разговорите им. Нищо чак толкова интересно.
	Чу нещо зад себе си и сложи усмивка на лицето, но беше просто Сангуайн.
	Той й се намръщи.
	— Какво ти има на устата?
	— Нищо — измънка тя.
	— Да не си се схванала нещо?
	— Нищо ми няма — Леле, как я вбесяваше. Защо трябваше да е той? Защо не можеше да е Джак? Щяха да си се спотайват тук в мрака, да чакат да убиват хора и щеше да е толкова романтично. Джак нямаше да я пита дали усмивката й е схващане, беше сигурна.
	А може би щеше. Нямаше смисъл да се самозалъгва. Беше видяла как гледа онова малко русо нещо Сабине. Първо беше сбъркала погледа в очите му с глад. Сабине беше апетитна хапка, трябваше да й се признае. Беше дългоочакван деликатес. Самата Анис си мечтаеше за това. Беше съвсем естествено. Не се срамуваше от поривите си.
	Но колкото повече ги гледаше заедно, толкова по-малко беше сигурна, че това в очите на Джак е глад. Или поне онзи _вид_ глад. Може би това беше глад от друг тип. А онзи малък боклук, онази фръцла, онази никаквица, руса харпия, се усукваше около Джак, сякаш всичко беше игра. Гневът изгаряше гърлото на Анис.
	— Чу ли нещо от това, което ти казах току-що? — попита Сангуайн.
	Тя примига срещу него.
	— Хъ?
	— Ела на себе си, Анис. Имаш работа за вършене.
	— Знам — сопна му се тя. — Просто си мисля… разни мои неща.
	— Направи ни една услуга на всички и се концентрирай, става ли? Ти си началният ни изстрел. Слизаш долу и ги разсейваш така, както само ти си знаеш. Това ще е сигнал за Джак и Сабине да започнат да свалят простосмъртните и за Танит да тръгне за лъка.
	— Къде е вампирът?
	— Долу, в другия край на двора има една блиндирана врата — предполагам, че там държат вампито. Ще го пуснат веднага, щом си покажеш номерата, така че бъди готова. А, и ако видиш един тип с магическа пръчка, не го пипай. Той е мой.
	Анис надникна долу.
	— И как се предполага, че ще сляза там долу?
	— Танит спомена нещо по въпроса — каза Сангуайн. — Хайде да видим какво беше сега? Нещо за елемент на изненада. А, да, сетих се.
	Постави ръка на гърба й и я блъсна, а Анис внезапно полетя на кълбо надолу, размахвайки ръце, докато полата й се събра около главата. Земята я посрещна и обятията й не бяха от най-нежните. Анис подскочи, изтърколи се и остана по гръб, борейки се за глътка въздух, дишайки тежко. Погледна право нагоре и видя Сангуайн, който й помахваше. Кожата й започна да посинява.
	Чу стъпки от бягане, които се приближаваха към нея и се насили да се изправи до седнала позиция, скърцайки със зъби, които вече се удължаваха в устата й. Ноктите също. Докато стенеше леко, тя се изправи на крака, а в този момент дотичаха шестима мъже с оръжия в ръце. Щом я видяха, тези отпред се спряха рязко, а задните се блъснаха в тях. Последваха доста ругатни и блъскане, но всички замлъкнаха, когато тя открехна челюстта си и позволи на зъбите си да израстат до пълния си размер.
	Черната Анис застана пред тях със синя кожа и веещи се коси, с нокти, които чаткаха едни в други, а по брадичката й се стичаше слюнка.
	— Какво, по дяволите, е това? — прошепна единият.
	Друг надигна оръжието. То трепереше в ръката му.
	— Чудовище — отвърна.
	Анис изрева.
	Мъжете се раздалечиха един от друг, оформяйки линия. Анис огледа дулата на всичките тези оръжия. Не обичаше оръжия. Те причиняваха болка.
	Един от мъжете, с глупав мустак, беше първият, който натисна спусъка. Куршумът я уцели в рамото. Тогава стреляха и останалите, а тя се затътри, докато куршумите се впиваха в тялото, в краката, в главата й. Падна назад, а коравата земя отново я пое в прегръдката си.
	Стрелбата спря. Последният патрон потанцува малко по земята и затихна. Миризмата на кордит изпълваше въздуха като смог.
	— Умря ли? — попита един от мъжете.
	— Не знам — отговори друг. — Иди и провери.
	— А, аз не отивам — рече първият. — Иди ти. Ще те прикривам.
	— Ти си ужасен стрелец.
	— По-добър съм от теб. Аз три пъти уцелих главата. А ти застреля глезена.
	— Не съм.
	— Си — каза другият. — Видях го. Наистина си зле със стрелбата, Поли. Освен това ти мирише устата и носиш грозни вратовръзки.
	Мъжът на име Поли не отвърна веднага. После каза:
	— Много сте зле, момчета.
	— Е, Поли…
	— Стига, Поли…
	— Не, млъквайте. Жена ми ми купува вратовръзките, много добре го знаете, и знаете също, че е далтонист и не е от най-умните. И съжалявам ако ми мирише дъха или не съм най-добрият стрелец на света. Но си мислех, че сме приятели.
	— Ама ние _сме_ приятели, Поли.
	— Приятелите си прощават разните му дреболии. Но добре, щом искате аз да проверя мъртвото чудовище, ще го проверя. Нали не искаме _вашите_ вратовръзки да се изцапат с кръв.
	Поли се приближи бавно. Застана над Алис и я побутна с крак. После клекна.
	— Наистина е грозно — рече. — Но май е тя. — Звучеше объркан. — А и не виждам никаква кръв.
	Анис отвори очи и Поли се гътна назад, но ноктите й вече пронизваха лицето му. Чу как останалите викат, как се паникьосват и презареждат. Ала вече нямаше какво да направят. Бяха мъртъвци, но още не го знаеха.
	Тя метна Поли настрани и скочи, нападайки ги, докато те се отдръпваха назад. Всеки замах донасяше вик на болка и пръски кръв. Единият я сграбчи, а тя му откъсна ръката. Друг изстреля цял пълнител в главата й и пое рикошета с гърди. Крещяха и се молеха, и се пързаляха сред кръв, а Анис откъсна главата на последния с една-единствена хапка.
	Чуваше сирени и далечни викове, а след това и ръмжене. Обърна се. Вампирът крачеше към нея. Бял като тебешир и без коса. Огромни черни очи. Огромни зъби. Чудовище. Точно като нея.
	Скочи към нея и Анис падна, ръмжейки яростно. Нокти, които се впиваха в нея; зъби, които се опитваха да разкъсат гърлото й, само че тази нейна синя кожа беше здрава като броня. Търкаляха се отново и отново, светът се преобръщаше лудешки около тях. В сравнение с нейната синя кожа, алабастровата плът на вампира беше мека и нежна и нейните зъби потъваха с лекота в нея. Вампирът пищеше и се извиваше, ноктите му деряха лицето й и тя едва не остана без едното си око. Вампирът внезапно се освободи, но тя се пресегна, сграбчи го за крака и го свали долу, докато той се опитваше да избяга с подскоци. Налази го, докато ноктите й оставяха кървави следи в плътта му, а виковете достигнаха нови висоти на отчаяние и първичен страх, докато тя се приближаваше бавно към шията му.


	Джак беше щастлив. Вихреше се насам и натам, въртеше се и убиваше, около него падаха мъртви гангстери, а там скрита отзад, на сигурно място, беше Сабине, която наблюдаваше всичко това. Направи усилие да не се изхвърля, честна дума, но от време на време се улавяше, че убива с ненужен патос или подхвърляйки някоя забавна смешка.
	Както след едно бързо изкормване:
	— За това си трябваше здрав стомах!
	Или след разпорено гърло:
	— Е, това сложи край на певческата ти кариера!
	Или пък любимото му, след като забоде пръсти в очите на един от стрелците:
	— Ей, имаш нещо в окото… о, да, това съм аз!
	Забавна, всяка една, без изключение. Дори не му се налагаше да се обръща, за да е _сигурен_, че Сабине е впечатлена.
	Животът бе хубав за Спрингхийлд Джак.


	Сангуайн се изправи от земята, прекърши врата на един гангстер и гледаше как Кайвен и двама други въоръжени се обръщат към него.
	— Няма да преминеш* — изрева с гръмовен глас Кайвен, надигнал магическата си пръчка.
	[* На английски авторът е използвал репликата на Гандалф от „Властелинът на пръстените“, от боя му с чудовището, преди да пропадне в дълбините на планината. Шегата се състои в това, че Кайвен прави най-баналните магьоснически неща, а Гандалф е сред най-класическите магьосници. — Бел.пр.]
	Сангуайн наведе глава.
	— О, моля те — рече, — имай малко гордост. Все пак има простосмъртни наоколо.
	— Има, съвсем вярно — каза Кайвен — и те ще стрелят, ако мръднеш още веднъж. Още от дни знаем за вашето идване. Не смятахте ли, че ще сме подготвени за вас?
	Сангуайн погледна нагоре.
	— Какво? Искаш да кажеш, че това е капан? Имали сте дни да се организирате и това е най-доброто, на което сте способни? Простосмъртни с пистолетчета?
	Кайвен се усмихна.
	— Изненадващо ефективна комбинация, мисля, че ще го оцените. Ако трябва да сме честни, в действителност трябваше да има още неколцина Некроманти, но те се позабавиха. Не че ще имам нужда от тях. Няма да си тръгнете оттук с лъка. Не мисля, че шефът ми е готов да се раздели с него все още. Може би ако се върнете след няколко десетилетия, когато не е сред живите…
	— Това е гнусно — рече Сангуайн. — Виж се само — приемаш заповеди от простосмъртен. Какво, по дяволите, не ти е наред?
	Кайвен повдигна вежда.
	— А, ти си един от онези, така ли? От магьосниците, които вярват, че са по-високостоящи от доминиращия на планетата вид?
	— Не съм — отвърна Сангуайн, — но все пак никога не бих се оставил да ме командва човек, който не може да ме убие в честен двубой.
	— Какво бих могъл да кажа? Харесвам работата си, а заплащането е добро. Живях в Храма през последните няколко десетилетия. Спалнята ми беше студена килия с нар и тоалетна. Наистина ли смяташ, че това е начинът, по който трябва да живее един възрастен мъж в разцвета на силите си? Сега, когато съм навън, имам апартамент, джакузи, телевизор, който покрива една цяла стена, а едновременно с това е и компютър.
	— Сега гледам разни неща. Шоу програми. „Момичетата Гилмор“. Гледал ли си ги? Гледам и повторенията на телевизора ми. Говорят толкова бързо в това шоу. Никога не съм познавал някого, който да говори толкова бързо, с изключение на онези в „Западното крило“. „Наркомрежа“. И този съм го гледал. Мъчително е, но го гледах. И „Бъфи“. Е, това вече е шоу. И „Светулка“-та. Спряха го твърде рано. И всичко това ми е предоставено от простосмъртните. Така че, да, приемам заповеди от човек с ограничена продължителност на живота, защото вече съм част от този свят. А част от работата ми е да се грижа за това никой да не пипа играчките на шефа ми. Така че напуснете веднага с кръвта вътре във вас, където се предполага, че трябва да се намира. Това е само предупреждение.
	Сангуайн не помръдна, а после се сепна.
	— Извинявай, какво? Леко се поунесох. Стигнахме ли до частта, в която те убивам?
	Кайвен въздъхна.
	— Очевидно нямаш намерение да слушаш разума си.
	Сангуайн му се озъби.
	— Разумът е последното нещо, което бих искал да слушам.


>	Четиринадесет

	Танит се вмъкна през прозореца в момента, в който чу първия изстрел. Апартаментът на Ърл беше пълен с книги и всичко беше от тъмно дърво, голямо, тежко и солидно. Впечатляващ апартамент, като за гангстер. Лъкът лежеше в люлка, закрепена на стената. Тя стъпи и тръгна по килима. Още стрелба, а алармите започнаха да вият. Когато прекоси, стигна до вратата и чу стъпки. Притисна гръб към стената и вратата се отвори. Джаки Ърл избърза навътре, като отиде направо при лъка.
	Танит затвори вратата с нежно щракване. Отмести очи от Ърл само за миг, ала когато върна поглед обратно, той вече стоеше пред нея със стрела, насочена право към корема й.
	— Как влязохте тук? — попита той.
	— Бива ме с ключалките — отвърна тя.
	Наблюдаваше я, без да демонстрира паника в очите си.
	— Танит Лоу.
	— Познавате ме?
	— Доброто момиче, което стана лошо момиче. С едно от онези неща, от онези Останки в себе си. Гаден късмет.
	Тя вдигна рамене.
	— Зависи от гледната точка.
	— Знам всичко за вас. Какво, смятате, че всички ние простосмъртни си живеем в мрака? От години съм наясно, че на този свят има магия. Най-накрая успях да проследя един от вашите, открих магьосници, които по нищо не се различават от нас. Харесват парите и лесния живот, като всички останали. Малко ми отиде мистиката на кино, когато започна да ми вика „сър“, обаче. Но ето какво правят парите с хората.
	— И не сте разпространил нищо от това, което знаете?
	— Какъв смисъл би имало? Ако хората знаеха, че съществувате, целият свят би се променил — федералните можеха дори да наемат някой от вас, да заформят една спец група, която да се справи с организираната престъпност. Не, нямам интерес да ви разкривам, хора. Но харесвам играчките ви.
	Танит се усмихна.
	— Значи знаете защо съм тук.
	— Не може да вземете лъка ми. Както виждате го използвам.
	— Дори ако ви помоля любезно?
	— Дори тогава. Върши ми много добра работа. Не съм толкова добър стрелец — а всичко, което трябва да правя с него, е да се прицеля и да освободя. Защо бих се разделил изобщо с нещо подобно?
	— Защото ще ви убия, ако не го направите? — предложи Танит.
	Той се засмя.
	— Ако бяхте по-близо до мен с изваден меч, определено бих се замислил сериозно.
	— Е, щом не мога да ви сплаша, дали ще мога да се спазаря? За колко бихте го продали?
	— Не се продава.
	— Разбира се, че се продава.
	— Не и за цена, която можете да си позволите.
	— Господин Ърл, трябва да разберете, че няма да напусна Чикаго без този лък. Би трябвало да го знаете.
	Той кимна.
	— Не беше трудно да се досетя.
	— Значи знаете, че или ще взема лъка след като ви платя, или ще взема лъка и ще забърсвам кръвта ви от ботушите си.
	— Знам колко сте опасна, госпожице Лоу. Наясно съм и колко са опасни приятелите ви. Чух всичко в слушалката си. Събрали сте разнообразие от чудовища там долу, така ли е?
	— А дори не съм довела вампира си.
	— Вижте, нямам намерение да воювам с вас по въпроса. Така че, ако трябва да ви убия, за да приключа с всичко това още тук и сега, ще го направя.
	— С всички мои приятели там вън? Наистина?
	Отвърна на усмивката й с една от своите.
	— Какво е това на гърба ви?
	— Мечът ми.
	— Не, госпожице Лоу, не меча. Какво е онова в чантата?
	Тя се поколеба, после много бавно посегна и свлече чантата от рамото си. Тетивата на лъка се опъна.
	— Спокойно — каза тя и отвори ципа на чантата до средата. Показа му лъка вътре.
	Ърл се разсмя.
	— Смятахте да ги размените? О, това е умно — трябва да ви го призная. Прилагате добро мислене, госпожице Лоу. Впечатлен съм.
	— Е, благодаря ви, господин Ърл. Дали случайно не бихте желали да направим размяна?
	— Много мило от ваша страна да ми предложите, но смятам да се придържам към оригинала.
	— Боях се, че ще кажете точно това.
	— Е, какво да бъде тогава? Да ви убия или да ви изпратя по живо, по здраво? По-добре да вземете решение бързо — вече полагам твърде големи усилия да не ви застрелям.
	Тя не отделяше очи от стрелата. Беше започнала да трепти.
	— Ще ме оставите да си тръгна? След като успях да проникна толкова навътре и да убия толкова много от хората ви?
	— Те бяха наясно с риска — каза Ърл. — Да, бих ви пуснал. Ала не бих ви посъветвал да си показвате носа в Чикаго отново.
	Стрелата вече наистина трептеше. А тя никак не си падаше по идеята да я види как лети.
	— Мисля да се възползвам от предложението ви — рече тя, отдалечавайки се от стената и отваряйки вратата. — Позволете ми един съвет, все пак. Друга група магьосници ще се отбие със същите намерения. Бихте ми направили огромна услуга, ако скриете лъка и не им позволите да го вземат.
	— Благодаря за предупреждението.
	— Няма защо. Като професионалист на професионалист, това е всичко.
	Тя понечи да напусне.
	— Госпожице Лоу?
	Тя погледна назад.
	— Случайно да си търсите работа? Човек с вашите умения би стигнал далеч в кариерата си.
	Тя се усмихна.
	— Много сте мил, оценявам предложението ви, но си имам дела, при които трябва да се връщам. А вие се пазете, господин Ърл. Както и лъка.
	Тя излезе и се забърза по коридора. На следващия ъгъл, с гръб към нея стоеше мъж с пистолет и с ръка, притисната към слушалката.
	— Повторете — каза той. — Колко? Ало? Ало, чувате ли ме?
	Танит надигна крак и го срита странично в главата. Той се строполи, а тя извади слушалката, чу статичния шум и глъчката, а после и гласа на Ърл.
	— Има една жена — чу го тя да казва. — В кафява кожа, блондинка. С меч на гърба. Убийте я. Стреляйте на място. Не я оставяйте да избяга.
	Танит остави мъжа в безсъзнание и продължи напред. Гангстери. Как да им се довериш.
	Справи се с още двама по пътя надолу. В дъното на стълбището беше главната складова зона. И там имаше мъжаги с оръжие, но нямаше проблем да мине незабелязано покрай тях, като прекоси тавана. Скочи на земята, приближи се към вратата и забави крачка. Изходът беше точно там, чакаше я, но беше отворено. Открито. Мястото направо си просеше засадата.
	Рискува да надникне. На пода се въргаляше сгърченото тяло на мъж. Погледна към другата страна и видя още един мъртъв стрелец. С лека усмивка тя прекоси мястото, нащрек за капани, но много уверена. Телефонът й завибрира.
	— Разчиствам тук горе — рече Сангуайн. — Приключваш ли?
	— Навън съм — отвърна тя. — Благодаря, че си се погрижил за засадата вместо мен.
	Последва пауза, шум от боричкане, после вик на болка, а накрая Сангуайн се обади отново.
	— Каква, викаш, е тая засада?
	— Двама, които ме причакваха, за да ми продупчат главата — каза тя.
	— Колкото и да обичам да те впечатлявам, не съм бил аз. Може би Джак?
	Тя се намръщи.
	— Не, няма кръв.
	— Не е била Анис — разсъди Сангуайн. — Беше от тази страна на сградата през цялото време.
	— Може да си имаме наш собствен ангел хранител или нещо подобно, като светец пазител на убийците.
	— Имаме си такъв вече.
	— Тъй ли?
	— Аха. И е тексасец като мен, и като всеки тексасец е голяма работа. Взе ли лъка?
	Тя се усмихна.
	— Разбира се. Размених ги още в мига, в който влязох в стаята, още преди Ърл да надуши, че съм вътре. В момента вярва, че в него е истинският, а аз съм избягала с копието.
	— Значи, две на нула — рече Сангуайн.
	— Две на нула — повтори Танит.


>	Петнадесет

	— Тази част от обучението ти е завършена — каза Куонийл. — Направи всичко, за което те помолихме, и ето те сега — застанала на прага на новия си живот. Отвъд тази врата е семейството ти. Отвъд тази врата е светът. Вълнуваш ли се?
	— Да — призна тя.
	— И така трябва да бъде. Сега си свободна да се отърсиш от правилата и ограниченията, които ти бяхме поставили. Вече не си дете. Вече мина своето Въздигане. Сега си на деветнадесет, жена, зрял човек и магьосница. Ти отговаряш сама за себе си.
	— Ами ако не пожелая да си тръгна?
	Куонийл се усмихна.
	— Би избрала да останеш? Останалите все още те наричат Благородничката, нали така? Макар Авонт да я няма от кажи-речи година?
	— Името ми лепна — каза тя, — но вече изгуби силата си. Няма значение, когато го казват другите. Това е домът ми, Учителю. Той е тъмен и студен, и самотен, но… все пак е мой дом. Вече не познавам семейството си. Не съм разговаряла с родителите си откакто бях на осем. Дори не си спомням гласа на брат си.
	— Баща ти бе острие в сенките преди теб. Всичко, което изпитваш в момента, го е изпитвал и той. Както и брат ти. Те ще разберат твоята сдържаност. Сигурен съм, че с нетърпение очакват да те видят отново.
	— Ами ако там отвън не ми хареса? — попита тя. — Ами ако не мога да живея там?
	— Тогава ще се върнеш с подвита опашка, а аз ще ти се смея, докато гордостта ти не те върне обратно през онази врата. Беше ученичка за пример и ще ми липсва времето, прекарвано с теб, но ти си далеч от приключване на уроците си. Като острие в сенките ще продължиш да се учиш, да се усъвършенстваш, да прескачаш дори собствените си очаквания. Но първо трябва да си избереш име.
	— Вече съм го направила — каза му тя. — Взех си име преди години.
	Куонийл изглеждаше изненадан.
	— И си го държала, в тайна?
	— Беше си моя работа и на никой друг, а и за останалите беше достатъчно да ме наричат Благородничката и се съмнявам, че щяха да го променят. Името ми е Танит Лоу.


>	Шестнадесет

	_Сарацен знае разни неща._
	Това беше чувал Декстър Векс всичките тези стотици години преди да се срещнат за пръв път. Не си спомняше кой ги запозна — Скълдъгъри? Гастли? Ревъл може би… Но когато бе попитал коя магическа дисциплина е избрал Сарацен, беше уверен, че _Сарацен Ру знае разни неща_. И толкоз.
	Долавящ ли беше? Четеше мисли? Можеше ли да предсказва бъдещето? Никой не знаеше. Всичко ли знаеше? Не. Не знаеше, например, коя беше въпросната мистериозна жена. Не знаеше дали преследваше камата от егоистични или от благородни подбуди. Не знаеше колко напред преди тях беше тя. Имаше само някои неща, които той знаеше, и, когато станеше напечено, те най-често се оказваха именно това, което бе нужно.
	Векс бе попитал, разбира се. Попита, когато се запознаха, после още веднъж след десет години и после пак след още десет години. Веднъж на всеки десет години, всъщност, той питаше Сарацен в какво точно се състоеше силата му. А всичко, което Сарацен правеше, бе да се усмихва и да се потупва по носа.
	Беше много, ама много вбесяващо.
	Но за всяко едно нещо, което Сарацен знаеше, имаше други сто, които не знаеше.
	— Та тази Валкирия Каин, за която съм чувал толкова много — рече Сарацен, когато слязоха от джета на малкото чикагско летище. — Какво представлява?
	Останалите вървяха със забързана крачка отзад, като всеки носеше по една лека брезентова торба. Освен Вилхелм, който търкаляше цял куфар след себе си.
	Векс надигна рамене.
	— Всичко, което би могъл да очакваш. Корава. Интелигентна. Находчива. Не му цепи басма на Скълдъгъри.
	— Повече от добра партия?
	— От това, което съм виждал.
	— Хубаво — каза Сарацен. — Хубаво, той има нужда от това. От някой, който да го държи в релси.
	Вън ги чакаше микробус и двамата се качиха отпред, а останалите се натъпкаха отзад. Векс запали и след като излязоха на един тесен път, потеглиха към града.
	— Как е той, в крайна сметка? — попита Сарацен.
	Векс натискаше здраво газта.
	— Скълдъгъри си е Скълдъгъри — знаеш го.
	— Аха. Не съм говорил с него от… трябва да са пет годили вече. Последният път беше няколко седмици след като уби Серпин. Само му се обадих да го проверя как е, а той звучеше… притихнал.
	— А ти нямаше ли да си? — рече Векс, докато му хвърляше един поглед. — Векове наред очакваше да си отмъсти на онзи психопат. Накрая си сбъдва желанието, изведнъж се оглежда и си казва „хубаво, а сега какво?“ Мисля, че Валкирия му даде нова цел.
	— Значи одобряваш?
	— О, одобрявам.
	Сарацен кимна.
	— Това ми е достатъчно. А това нещо може ли да върви по-бързо?
	— Не знам — каза Векс. — Хайде да разберем.


	Стигнаха до имението на Джаки Ърл два часа по-късно, когато слънцето вече се гмурваше да докосне хоризонта. Грейшъс и Донеган огледаха района, а Сарацен се присъедини към тях. Докато се върнат в микробуса, нощта бе паднала.
	— Някаква следа от мистериозната ни брюнетка? — попита Векс.
	— Не забелязах такава — отвърна Грейшъс, — а си отварях очите на четири. Но пък охраната им е рехава.
	— За операция от такъв мащаб — каза Донеган, — бих предположил, че Ърл би трябвало да има доста повече наемни мускули тук.
	— И все пак броят им е внушителен — добави Грейшъс, — но чух, че някъде наоколо имали и вампир.
	— Нямаше признаци за това — рече Сарацен, — но определено очакват неприятности.
	Ловците на чудовища го изгледаха.
	— Не забелязахме такова нещо. Как реши, че е така?
	Сарацен само потупа носа си.
	— Няма значение — каза Векс. — Направили са си труда да устроят капан, би било невъзпитано да подминем.


	Малко преди полунощ излязоха от микробуса.
	Ловците на чудовища се отделиха, а Векс поведе останалите към главния вход. Аурора използва въздух, за да събори пазача от покрива. Той се приземи болезнено, а Фрайтнинг го души, докато онзи не спря да диша. Векс беше първият, който мина през входа. Дворът беше тих. Над тях имаше прозорци и от двете страни, а отпред — врата.
	— Подготвят се да затегнат обръча на капана — меко каза Сарацен. — Прозорците в наше ляво? Петима, въоръжени с автомати.
	— А прозорците в наше дясно? — попита Фрайтнинг.
	— Още петима, но не се притеснявай. Бейн и О’Калахан ще се погрижат. Пригответе се. Засадата всеки момент ще се разгърне. Точно… _сега_.
	Въоръжените мъже се появиха, но очите на Фрайтнинг вече лумваха и той запрати два потока бяла енергия към най-близкия прозорец. Векс чу как някой извика, а след това изпрати собствен енергиен лъч в рамото на друг човек и го видя как се завъртя в обратна посока, докато оръжието му летеше надолу към двора. Аурора вдигна ръце и въздухът затрептя, а останалите трима стрелци откриха огън. Куршумите се удариха във въздушната стена, забавиха движение, спряха и увиснаха на място. Лилава енергия припукваше в ръцете на Векс. Когато мъжете спряха стрелбата, за да презаредят, Аурора свали стената и Векс пусна енергията, отнасяйки двама от тях. Лъчите от очите на Фрайтнинг свалиха и третия.
	Сарацен погледна към прозорците от дясната им страна.
	— Как се справят? — попита Фрайтнинг, докато чакаше да се възвърне зрението му.
	— Двама са вън от играта — съобщи Сарацен. — Трима. Четирима. Остана един.
	Чу се шум от счупено стъкло, а оттам излетя мъж и се размаза на земята. Грейшъс се появи на прозореца и им помаха.
	— Някаква идея какво следва? — попита Векс, кимайки към вратата пред тях.
	— Петима чакат под прикритие — каза Сарацен. — Магьосници. Некроманти. Мисля. Ще трябва да влетим и да ги изненадаме. Само че тези врати са с вградени стоманени шипове.
	— Вилхелм — каза Векс, — мисля, че има един символ, който би могъл да използваш, за да оправиш нещата?
	— Разбира се — отвърна Вилхелм. Пристъпи напред, изваждайки дълго парче тебешир от джоба си, последвано от компас, транспортир, линийка и триъгълник.
	Аурора присви очи.
	— От математически комплект ли си ги взел?
	— Да — отвърна Вилхелм. — Най-доброто място, откъдето могат да се вземат.
	— Но за какво са ти?
	— Знаеш ли колко точни трябва да са тези символи? Всичко трябва да е прецизно. Ако имах достатъчно време, като онази Чайна Сороуз, да можех да си чертая символи, без да взимам мярката и това щеше да е чудесно, но не всички може да сме безгрижни дами, които нямат какво да правят по цял ден, освен да си четат и да научават разни неща.
	Фрайтнинг се намръщи.
	— Би ли _искал_ да бъдеш безгрижна дама?
	— Не това имах… Моля ви, трябва да се съсредоточа напълно.
	Всички отстъпиха назад, докато Вилхелм изваждаше една прокъсана тетрадка и започна да прелиства. Когато откри символа, който му беше необходим, започна да скицира грубо очертание на вратата.
	Аурора погледна към Векс.
	— Струва ми се, че каза, че е практически безгрешен в езика на магията.
	— Ъ, а, не, нещо си се объркала — рече Векс. — Почти съм сигурен, че не съм казал _„практически“_ и със сигурност не съм казал _„безгрешен“_. А и да бях, със сигурност съм имал предвид нещо друго. Вилхелм има, бих казал, сносни познания на езика на магията.
	— И какво ще рече „сносни“ при това положение? Приложими? Или ще му е необходим ученически комплект за математика, че да прекопира някоя картинка?
	— Чувам какво си говорите — напомни й Вилхелм.
	— Наясно съм — отвърна Аурора. — Ти продължавай да чертаеш там, ха така, добро момче, и гледай да не ми обръщаш внимание като те подигравам. — Обърна се пак към Векс. — Стига бе? Този палячо е специалист по символи?
	Векс надигна рамене.
	— Беше единственият на разположение. Нали помниш, че трябваше да сформирам екипа възможно най-безшумно. Не бих могъл да пусна обява във вестника, все пак. А когато Вилхелм се отзова, знаех, че няма да свърши кой знае каква работа, но беше по-добре от нищо. Не_ много_ по-добре, признавам, но пък си има други качества.
	— Като например?
	— Тих е. Има обноски. Не ме прекъсва.
	— Има обноски? Това ли е? Това ли му е достатъчно, за да влезе в играта?
	— Както казах, не е кой знае какво, но все е нещо.
	— Това е _почти_ нещо. _Почти_ става. Човекът просто не става. Погледни го само. Погледни как си вади езика, докато рисува.
	— Ама това наистина е много унизително — промърмори Вилхелм.
	— Шшт, там — смъмри го Аурора.
	— Чудят се защо се бавим толкова — каза Сарацен, без да отделя очи от вратата. — Знаят, че сме тук. Започват да се изнервят. Стават нетърпеливи.
	Фрайтнинг извади меча си.
	— Нека си чакат — каза. — Ще разберат какво е болка достатъчно скоро.
	— Почти съм готов — обади се Вилхелм, докато изтриваше една линия с ръкав и рисуваше нова на нейно място.
	— Не съм се съмнявал в теб нито за миг — каза Векс, после погледна към Аурора и смекчи тона. — Всъщност, се съмнявах в него през цялото време. Наистина не е особено добър.
	Вилхелм се обърна.
	— Стоя точно пред теб. Чувам буквално и най-малкия шум, който правиш.
	— Вилхелм, моля те — рече Векс, — това е личен разговор.
	Вилхелм се поколеба, после продължи със символа. Векс се ухили на Аурора, а тя му се ухили в отговор.
	Няколко секунди по-късно Вилхелм направи последно отбелязване с тебешира и започна да си прибира нещата.
	— Ето — каза, — готово.
	Символът изпулсира веднъж със сива светлина и по дървото тръгна тъмно загниване в посока навън по дървото. Когато стигна до стоманените панти на вратата, те ръждясаха и започнаха да се люспят.
	— Ето на — каза Векс.
	Аурора замахна с длани във въздуха и прогнилата врата се отвори с трясък. Векс влезе пръв в затъмнената стая, следван от Фрайтнинг. Една сянка зашепна някъде до ухото му, той залегна и се претърколи, после скочи на крака и се блъсна в един Некромант. Паднаха, след което последва стрелба и викове, и звук от счупено. Векс се бореше с мъжа, усещайки слюнката му върху бузата си, докато се търкаляха насам-натам. Заби пръст в окото на мъжа, а после започна да го налага с лакти. Когато Некромантът изпадна в несвяст, Векс се изправи, обърна се и видя как Сарацен прекършва една ръка, как Фрайтнинг разбива една челюст, а един Некромант с жезъл погва Вилхелм.
	— Не, не, моля ви! — пищеше Вилхелм, без да направи каквото и да било, така че в крайна сметка жезълът се стовари върху черепа му. Той се сгърчи, а жезълът се завъртя, събирайки сенки, ала Аурора блъсна въздух и запрати Вилхелм надалеч, преди сенките да се избистрят.
	Некромантът се обърна към нея и тя махна с ръка. Жезълът отлетя от хватката му, ала сенките се разтеглиха като ластик и веднага го върнаха обратно в ръцете на магьосника. Той се олюля, а Аурора залегна, измуши се и го сграбчи, подложи крак зад неговия и го прати на земята. Приземи се отгоре му и го заудря, докато онзи не спря да се движи.
	— Всички добре ли са? — попита Векс.
	— Главата ми! — извика Вилхелм.
	— Всички останали добре ли са?
	Всички вдигнаха палци, с изключение на Вилхелм. Грейшъс и Донеган пристъпиха през разбитата врата.
	— Разправихме се с подкреплението им — рече Донеган. — Няколко смъртни с оръжия. Нищо особено.
	— Едва не пукнах — заяви Грейшъс.
	— Нищо подобно.
	— Травмиран съм. Животът ми мина на каданс.
	— Животът ти на повторение може да травмира всекиго. Добре си си.
	Сарацен кимна към едно тясно стълбище срещу тях.
	— Води към Джаки Ърл — каза. — В кабинета си е, сам. Един въоръжен между нас и него.
	— Ами тогава да идем да си поприказваме — рече Векс. — Останалите стойте тук долу и хвърляйте по едно око на тези приятни Некроманти. Ако се събудят, ги ритайте, докато пак не заспят.
	Векс тръгна по стълбите, следван от Сарацен. Стигнаха до един дълъг коридор и Сарацен кимна към ъгъла малко по-напред.
	— Ехо, здрасти — подвикна Векс. — Как си? Добре ли върви вечерта? Вероятно не, предвид всичко. Е да, знаем, че си там. Знаем, че си там, въоръжен с… Сарацен, какво беше?
	— Някакъв автоматичен пистолет — поясни Сарацен.
	— Виждаш ли? — рече Векс — Знаем, че си зад ъгъла, с някакъв автоматичен пистолет в ръце, готов да изскочиш и да ни застреляш. Но ти знаеш какви сме ние, нали? Знаеш, че притежаваме магия. Не можеш да ни убиеш, приятелю. Куршумите само ни ядосват.
	— А ако ми направиш дупка в ризата — обади се и Сарацен. — Ще ти откъсна главата.
	— Чу ли? — каза Векс. — И ще го направи, да знаеш. Виждал съм го с очите си.
	Иззад ъгъла не дойде отговор.
	— Знаем, че нервничиш — продължи Сарацен. — Знаем, че ти е пресъхнала устата. Сега си облизваш устните. А сега спря. Сега изглеждаш изненадан. Не, няма никой зад теб. Просто знам неща. Например, знам, че срещу теб има прозорец. Тесничък е, но съм сигурен, че ще успееш да се промушиш, ако наистина го пожелаеш, и да се разкараш оттук. Ще трябва да хвърлиш оръжието, разбира се. Не можем да те оставим с пистолета в ръка.
	— Това би било най-разумното решение — рече Векс. — И никой не би те упрекнал. Ние сме страховити личности, в крайна сметка. Приятелят ми Сарацен, този, който знае разни неща, той на практика е чудовище. Висок е около три метра и има изключително остри зъби, и две глави. Наистина ли искаш да застанеш лице в лице с това? Сериозно? По-добре бягай сега, докато все още имат…
	— Духна — обяви Сарацен.
	Отидоха до ъгъла. На пода под прозореца лежеше автоматичен пистолет. Подминаха го и стигнаха до вратата в края на коридора. Векс изчака сигнал от Сарацен, че е чисто, след което отвори вратата и двамата влязоха.
	Джаки Ърл седеше в стола си, с длани, положени на бюрото.
	— Не искам проблеми — каза той.
	Векс надигна вежда.
	— Някои от момчетата ви долу се опитаха да ни убият, без да им мигне окото.
	— Нахлухте с взлом. Това е частна собственост. Вършеха си работата. Надявам се, че не сте убили някой от тях.
	— Трудно е да се каже — каза Векс. — Но не мисля. Дори и Некромантите. Ето това е голяма работа, да държиш Некроманти на заплата.
	Ърл вдигна рамене.
	— Трябва да си конкурентоспособен, за да се задържиш в бизнеса.
	Докато Векс се разхождаше из кабинета, Сарацен седеше срещу Ърл.
	— Може ли да ви попитам нещо, господин Ърл? Вие като че ни чакахте, това сякаш беше една засада, която не е минала по план.
	Ърл вдигна рамене.
	— Момчетата ми винаги са готови, какво да кажа?
	— Но това е едно доста голямо имение — обади се Векс зад него, принуждавайки Ърл да се обърне. — А имате само шепа бандитчета с пищови? Бях чувал, че тук си имате една малка армия и дори се носеха слухове за вампир. И макар да имате петима Некроманти в безсъзнание там долу, тази вечер вампир не видях.
	— Намалих щата — отвърна Ърл. — Трябваше да освободя вампира.
	Векс приключи с обиколката си из кабинета и застана до стола на Сарацен.
	— Знаете защо сме тук.
	Ърл остана впечатляващо невъзмутим.
	— Искате да навлезете в ганстерския бизнес и ви трябват някои съвети?
	Векс се усмихна.
	— Къде е лъкът, господин Ърл?
	— Какъв лък? Не знам за какво…
	Без да сваля очи от Ърл, Сарацен кимна към стената в ляво.
	— Зад тази стена е — каза. — В тайно отделение. В пода има връзка оттам до бюрото.
	Ърл пребледня.
	— Нещо против? — попита Векс. — Просто трябва да натиснете малкото скрито бутонче като един добър човечец.
	Мафиотът се поколеба, после посегна под бюрото.
	— Внимавайте да не сграбчите по случайност скритото там оръжие — каза Векс. — Не бихте желали да гръмне по грешка.
	Ърл стисна зъби, а после отново задвижи ръка, много бавно и от стената се чу силно щракване. Векс отиде дотам, мушна пръсти зад една голяма картина и дръпна. Отвори се врата, разкривайки отделението. Вдигна лъка, чувствайки мощта, която практически караше нещото да вибрира. Имаше колчан със стрели, взе и тях.
	— Тези стрели специални ли са? — попита.
	— Не — отвърна Ърл, говорейки така, сякаш всяка дума му причинява физическа болка. — Обикновени стрели. Лъкът е този, който им дава силата. Мога ли да ви помоля да ми го върнете, когато приключите? Все пак си е мой.
	— Съжалявам — каза Векс. — Имам чувството, че ще го използвате с криминални цели, а това би било нечестно към останалите престъпници в този чудесен град.
	— Но аз платих за него. И платих много.
	— Значи е трябвало да похарчите тези пари за нещо друго, като например гофретник. Обожавам гофретниците. Човек може да си купи един хубав, за колко, за едни тридесет долара? А колко ви струваше този лък?
	— Половин милион.
	Векс се поколеба.
	— За тези пари можехте да вземете _много_ гофретници. Вероятно дори не биха ви потрябвали чак толкова много.
	— Знам ли — рече Сарацен. — Може пък наистина да обича гофрети.
	— Вярно — отвърна Векс. — Обичате ли наистина гофрети, господин Ърл?
	Ърл си сипа питие.
	— Знаете ли на какво се надявам, господа? Надявам се вие и онази руса психопатка да се срещнете и да си видите взаимно сметката, ето на това се надявам.
	Усмивката на Векс помръкна.
	— И за коя руса психопатка става дума?
	Ърл отпи, затвори очи, докато поемаше вкуса и се облегна на стола си. Когато отвори очи, погледна към тавана.
	— Танит Лоу. Беше тук снощи — за лъка, като вас. Каза ми, че ще дойдете и затова го скрих. Но това не помогна особено. Нито пък онези проклети Некрота.
	— Сигурен ли сте, че беше Танит Лоу? — попита Сарацен.
	Ърл го погледна.
	— Сто процента сигурен.
	— Имаше ли някой друг с нея?
	— Чудовища. Една синя, ужасна жена. Висок, грозен мъж, който не спираше да подскача насам-натам. Каза, че имала и вампир, но не го видях.
	— Ами един тип с тъмни очила? — попита Векс.
	Ърл кимна.
	— Беше тук, разбира се. Той и една жена. Не знам много за тях, а дори и да знаех, нямаше да ви кажа. Харесва ми мисълта двамата да се натресете на неприятности и да останете без глави на раменете. Някак си облекчава болката от загубата на лъка.
	Векс се намръщи.
	— Значи тя дойде тук за това… но си тръгна без него?
	— Бях я хванал на мушка. Нямаше особен избор.
	— _Вие_ сте хванал на мушка Танит Лоу?
	— Мога да съм много хитър, когато пожелая. Е, а сега, момчета, цяла нощ ли смятате да си говорим, или ще ме оставите да спася онова, което е останало от бизнеса ми?


	Обратно в микробуса, докато пътуваха от имението към града, Векс постави лъка в един длъгнест куфар и го заключи, а междувременно Сарацен разказваше историята на останалите. Фрайтнинг, зад волана, дори не мигна, когато се спомена името на Танит Лоу. Вилхелм, от друга страна…
	— Танит Лоу? — ахна той. — Изправяме се срещу Танит Лоу?
	— Спокойно — каза Аурора. — Не е толкова велика.
	— Може би преди двадесет години, когато е излизала с нашия Фрайтнинг, да не е била велика — възрази Вилхелм, — но сега се е променила. Има Останка в себе си. Нали знаете какво означава това? Няма милост. Това е жена, която тича по стени и размахва меч, и няма място, където да си в безопасност от нея. Тя на практика е нинджа, а сега вече няма и съвест? Това е дефиниция за човек, с когото не желая да си имам вземане-даване.
	— Има и по-лошо — призна Сарацен. — Изглежда, че Били Рей Сангуайн все още се размотава наоколо.
	— А, идеално — рече Вилхелм, — наемният убиец.
	Сарацен се поколеба.
	— Плюс Спрингхийлд Джак, Черната Анис, някакво неизвестно момиче и… Дъск.
	Вилхелм позина.
	— Вампирът? Тя има вампир? Значи това са Спрингхийлд Джак и Черната Анис, и вампир срещу… какво? Срещу нас? Това е. Напускам. Край.
	— Не напускаш — заяви Аурора.
	— Две чудовища, вампир, наемен убиец и нинджа, плюс някаква си още мистериозна жена. Знаете ли какво означава това? Ще мрем. Ние всички ще ум-рем.
	— Не бъди толкова драматичен.
	— Знаеш ли какво е драматичен? Да получиш ужасяваща смърт от поне _един_ от хората, които току-що споменах. Ето _това_ е драма. А това? Това съм просто аз, който кротко си изперква. — Вилхелм се обърна към Векс. — Моля те — каза, — кажи ми, че няма да продължим с това.
	— Продължаваме — отвърна Векс, а Вилхелм изстена. — И не разполагаме с много време. Мисля, че можем спокойно да заключим, че Танит е била брюнетката, за която говореше Йохан Старке. Опитала се е да вземе камата, видяла е силната охрана и може би е решила да започне с нещо по-лесно. Но не го получи — получихме го ние. Имаме лъка, Йохан все още разполага с камата си, а с това остават още две оръжия. Трябва да се доберем до тях преди нея.
	— И накъде тогава? — попита Грейшъс.
	— Към човек на име Краб — отвърна Векс. — Танит ще остави меча за накрая — той е най-труден. Краб притежава копието — той ще е най-лесен.
	— Ако е толкова лесно, вероятно вече го е докопала.
	— Ако го беше докопала вече, би го използвала, за да се добере и до лъка и камата, макар че използването на един от Богоубийците би рискувало да алармира собствениците на останалите. Не, оставила си е копието точно за преди края. Приятна и лесна работа, с която да си поеме дъх, преди да се залови с голямата риба.
	— Нека позная — рече Фрайтнинг, — това беше и нашият план, нали?
	— Да — призна Векс. — Цялата тази работа трябваше да мине бързо и тихо. Влизаме, взимаме оръжията, излизаме. Танит и малката й групичка весели психопатчета съсипа цялата схема. Най-малкото, което можем да направим, е да им върнем услугата.


>	Седемнадесет

	Танит седеше в мрака високо над сцената, а краката й се полюшваха от въжената система на декора, докато под нея пееха разни хора. Никога не бе била голям фен на операта. Но пък родителите й бяха, а тя ясно си спомняше как седи пред огъня, докато баща й си пуска любимите произведения на фонографа. Но това бе толкова отдавна. Беше от времето, когато някои плочи представляваха неподвижни цилиндри, преди грамофоните да заемат доминираща позиция. За нея грамофонът сигнализира за началото на промяна. Всеки път, когато брат й се връщаше вкъщи, носеше по една от онези нови плоски плочи за колекцията, която събираше. Дюк Елингтън, Кеб Калоуей, Луис Армстронг… Разказваше й истории как е виждал тези хора да свирят и дори се срещал с някои от тях след това. Тя го молеше отново и отново да й позволи да го придружава на пътешествията му, но той винаги отказваше. „Когато порасне“, така казваха. „Когато завърши обучението си.“
	Ала онези междинни години бяха лишени от музика. Там долу в мрака нямаше мелодии, имаше само ритъма на собственото й сърце, тупкащо в гърдите. Музиката вече не означаваше нищо.
	Излезе оттам различна. Беше по-възрастна, разбира се. По-голяма. По-висока. По-силна. Родителите й я бяха оставили там като дете, а когато излизаше, примигвайки на топлата слънчева светлина, вече бе на деветнадесет години. Жена. Течеше нова Световна война, а тя не знаеше кои са страните в нея. Върна се вкъщи и поседя с родителите си до огъня, докато свиреше Дворжак. На грамофона, както забеляза. Разговорът беше скован. Те вече не я познаваха, а тя не познаваше тях. Щяха да минат години преди да осъзнае, че има нужда да им прости за това, че я бяха изоставили и едва тогава можеше да си позволи да ги заобича отново.
	Трябваше да напуснат къщата скоро след нейното завръщане заради въздушните атаки. Родителите й отпътуваха за Шотландия. Новите задължения на Танит като острие в сенките я поставиха на друг път. И тя започна отново да обръща внимание на музиката. Но колкото и да се опитваше, не успяваше да изпита онова чувство на наслада, както преди. И тогава дойдоха петдесетте и донесоха музиката на Нина Симоне и Елвис, и Чък Бери. Направи всичко възможно да игнорира Пат Бууни и откри искрата на онази стара сладост, която се разгоря с все сила с настъпването на шестдесетте и Бийтълс, и Стоунс, и дългокосите хипита, и свободната любов, а тя беше на средата на всичко това, на четиридесет години, изглеждайки наполовина по-млада. Вълшебна и могъща, и красива, и обучена да убива.
	Може би това беше причината. Да се заобиколи с хората на цветята и да пее „Дайте шанс на мира“ на демонстрациите против войната във Виетнам, може би беше онова необходимо нещо, което да посади в главата й семенцето, че може би, само може би, не би желала да прекара остатъка от живота си като убива хора. Ръцете й вече бяха изцапани с кръв. Колцина убийци, крадци, предатели и конспиратори бе убила до началото на седемдесетте? Не искаше дори да знае. Едва ли бяха невинни, но това бе престанало да има някакво значение много отдавна.
	Може би все пак бяха хората на цветята. Може би бяха Джон и Йоко, когато прекараха дни наред в онова легло. Каквото и да беше, каквото и да я бе накарало да се откаже, бе съпроводено с музика. Не _тази_ музика, сега, когато седеше в тази опера, двадесет години по-късно, невидима за всички онези хора под нея, и не музиката на това съвремие, не Нирвана, нито Кърв, нито Джеф Бъкли, но все пак музика. Цепелин. Сабат. Бауи. За някого, разбира се, Лучано Павароти бе неговият Робърт Плант. Може би дори за човека, когото бе дошла да предпази. Наблюдаваше го скришом, седнал в частната си ложа, вперил поглед в Тримата тенори. Ложата беше тъмна, но празна. Знаеше само две неща за него — знаеше къде ще е седнал тази вечер и че някой искаше смъртта му. Дори не знаеше името му.
	Една сянка премина покрай очертанията на вратата зад него и Танит се напрегна. Сянката се върна обратно, повъртя се за миг, преди отново да се отдалечи.
	Танит се изправи, изкатери се по въжетата чак догоре и прегъна тяло, докато стъпалата й не докоснаха тавана. Използвайки едната си ръка да придържа меча на гърба да не падне от ножницата, се затича по куполообразния таван надолу с главата към открития балкон. Една жена в черно стоеше на вратата на ложата, в която се намираше мишената, и държеше в ръката си меч. Наоколо нямаше никой. Танит скочи почти безшумно върху червения килим, но жената в черно я чу въпреки това, независимо от пеенето и суматохата.
	Взряха се една в друга за миг, после жената присви очи.
	— Благородничката? — рече.
	Сърцето на Танит щеше да заседне в гърлото й. Насили се да се усмихне, за да удържи вълнението в гласа си.
	— Привет, Авонт — отвърна.
	Авонт отстъпи от вратата.
	— Чух за теб — каза тя. — Напуснала си ни.
	Боже, на Танит й беше ужасно пресъхнало гърлото.
	— Няма закон срещу напускането. Брат ми го направи.
	— Още един предател — заяви Авонт. — А сега ти се присъедини към него в позора му. Малката госпожица Благородничка. Твърде добра за всички нас.
	С бавно движение Танит извади ножа, докато Авонт се приближаваше все повече.
	— Никога не съм разбирала откъде се взе цялата тази ненавист — каза тя, — а сега, когато най-после имам възможността да попитам, осъзнавам, че вече не ми пука. Тук си да убиеш един човек. Аз съм тук да те спра.
	Авонт се засмя.
	— Ти? Какво можеш да направиш ти? Ще претичаш по стената няколко пъти с надеждата толкова да ми се завие свят, че да изпадна в несвяст?
	— Няма нужда да става по този начин. Можеш просто да си тръгнеш.
	— Аз съм острие в сенките. Не си тръгвам. Защо толкова те интересува кого ще убия? Какво общо имаш ти с всичко това?
	— Това е работата ми сега — отвърна Танит. — Помагам на Убежищата по света, преследвам престъпници, бия се с чудовища, такива неща. Спасявам хора.
	— Ти си убиец, кифло.
	— Бивш убиец — поправи я Танит.
	— И наистина смяташ, че можеш да ме спреш? Винаги съм била два пъти по-добър боец от теб, Благородничке. Беж да те няма, докато не си ме ядосала.
	— Бих могла — призна Танит, — но като гледам как и двете сме с мечове, какво ще кажеш за един двубой на живот и смърт, вместо това, а?
	Авонт се нахили.
	— Прочете ми мислите.
	Атакува, мечът й проблясваше, а Танит посрещаше и посрещаше отново, отстъпваше и пак посрещаше. Очите на Авонт горяха с решимост, устната й бе обърната навън от злоба. Беше права, разбира се. Авонт винаги бе най-добрата. Там долу в студа и мрака, нейният тренировъчен меч премазваше пръстите на Танит, ръцете й, главата й. Имаше нещо — сурова агресивност, неукротимо желание да причинява болка, каквито Танит никога не бе притежавала. Но тази вечер Авонт не размахваше тренировъчен меч и за да оцелее, Танит трябваше да направи нещо, което никога не бе успяла да направи — да я победи.
	Танит прескочи един нисък удар и обърна тялото си странично, така че краката й се опряха на стената, докато нанасяше ответен удар. Авонт изруга, изненадана в гръб. Препъна се, а Танит тръгна странично, мечът й се удряше с дрънчене в този на Авонт, засилвайки натиска, избутвайки я назад. Авонт атакува, а Танит скочи така, че застана надолу с главата, а Авонт мина под нея. Острието на Танит разпори рамото й и Авонт изсъска. Около ръцете й заприпуква енергия, но и двете й трябваха, за да държи меча.
	Точно когато Авонт й взимаше мярката отдолу нагоре, Танит се спусна на пода и се завъртя, разтваряйки дълъг разрез през бедрото на Авонт. Тя закуцука няколко крачки назад, а Танит задълбочи предимството си. Защитата на Авонт отслабваше все повече. Силата на Танит взимаше надмощие и всички нейни удари бяха отбивани. Беше толкова лесно. Толкова невероятно лесно.
	Остриетата се заключиха в схватка и Авонт направи нещо, мръдна някак и Танит почувства въздействието върху бедрата си, светът се наклони, озова се на земята, а ръцете й останаха празни.
	Къде, по дяволите, беше мечът й?
	Претърколи се, за да избегне острието на Авонт, направи задно салто и кацна в клекнала поза. Скочи срещу Авонт и двете се сборичкаха, сипейки удари с глава една върху друга. Хватката на Авонт се поотпусна и Танит запрати меча надалеч, а когато се обърна, в челюстта й се заби един лакът.
	Танит падна назад. Стовари се върху килима и остана да лежи там. Размазаната картина започна да се прояснява, Авонт, застанала над нея с енергия, пукаща в ръката й.
	Вратата зад гърба й се отвори и мишената — плешив мъж с широки плещи, излезе навън. Авонт се завъртя, изстреля една шепа енергия, която той, за да избегне, изви тяло. Енергията се заби в стената зад дясното му рамо, но той остана спокоен. Имаше отегчен вид дори.
	Авонт сграбчи меча си и скочи, целейки се във врата му. Плешивият сключи пръсти около острието.
	Авонт замръзна, а Танит зяпна. Мечът трябваше да потъне в ръката му, като меко масло. Вместо това острието остана неподвижно, сякаш се беше заклещило в дебел дънер. И нямаше никаква кръв.
	Бясна, Авонт се опита да издърпа меча си, но плешивият го взе от ръцете й, затегна хватката си и острието се разби на парчета. Заби му един юмрук в ребрата, но самата тя изръмжа от болка. Ритна го в коляното, но само нейният крак отскочи. Изрита го между краката, а той дори не трепна.
	Авонт отстъпи с широко отворени очи. Сгърчи пръсти и от тях с пукот заструи енергия, скочи на мъжа, а той посегна, хвана я за гърлото и стисна. Чу се странен звук, отвъд пеенето — нещо средно между прекършване и пукот и Авонт падна безжизнена на килима.
	Плешивият мъж вече гледаше към Танит.
	— Кой я изпрати? — попита.
	Танит с усилие се изправи.
	— Не знам. Чух от един тип, който чул някакви слухове. Само знаех, че някой, свързан с ирландското Убежище, ще бъде на прицел тази вечер тук. Да се сещате за някой, който да желае смъртта ви?
	Очите му имаха необичаен син цвят.
	— Имам много врагове — каза. — Може би е бил един от тях. Може да е била сестра ми. Името ви?
	— Танит — отвърна тя. — Танит Лоу.
	— Благодаря ви, Танит. Рискувахте живота си, за да спасите моя.
	Тя вдигна меча си и го върна в ножницата.
	— Простете, но ми се струва, че животът ви нямаше нужда от спасяване.
	— Не бихте могла да знаете — отвърна плешивият мъж. — По-добре да си тръгнете, обаче, преди да се е появил някой от обслужващия персонал.
	— Да — каза Танит и се обърна, за да си тръгне.
	— Знаете ли коя беше тя? — попита мъжът.
	Тя хвърли поглед назад.
	— Името й беше Авонт. Обучавахме се заедно.
	— Разбирам. Беше ли ваша приятелка?
	Танит се поколеба.
	— Най-близкото нещо до приятел, което съм имала.


>	Осемнадесет

	Пътуването до Полша не беше съвсем лесна задача с чудовища в групата. Дъск трябваше да е под строго наблюдение нощем, Анис трябваше да се пази от слънцето през деня, а Спрингхийлд Джак трябваше да бъде укриван денонощно. Когато Танит взе лъка, им останаха шестдесет и четири часа преди камата да изгуби заряда си и Йохан Старке да разпространи слуха за фалшификатите. Достатъчно много време, беше го преценила. Ала сега часовете се бяха изнизали, докато не им бяха останали само двадесет и пет, а тепърва имаха още две оръжия, с които да се справят, както и Декстър Векс с проклетия си джет на разположение.
	Танит практически усещаше как диша той във врата й и вече започваше да нервничи. Провал на този етап би имал катастрофални последици за Даркесата, а онова прекрасно бъдеще, което Танит бе видяла — пълно с кръв и смърт, и униние, щеше да се срине в нищото, преди дори да е имало шанс да се появи.
	Но тя не можеше да загуби надежда. Останката я бе дарила с много неща: мъдрост и спомени, и умения отвъд нейния опит, ала тя също бе дала своя дял. Силно чувство за стил, дяволито чувство за хумор, обилна доза решителност и купища оптимизъм. Тя беше Танит Лоу, за Бога. Ако някой можеше да свърши тази работа, това щеше да е тя.
	И, разбира се, вероятно щеше да е с хрема в разгара на действието. В Полша беше студено. Не беше прекарвала кой знае колко време там през годините, но знаеше, че невинаги е така мразовито. Последния път, когато беше ходила, имаше слънце и трябваше да удържи желанието си да се погмурка гола.
	Подпря колелото на степенката. След като закачи каската на едната дръжка на кормилото, се уви с палтото си и се отправи надолу към плажа. Зарече се да няма голо гмуркане днес. Морето се разбиваше в каменистия плаж и върху нея се сипеше лек дъжд. Отиде до скалите и след няколко минути откри пещерата.
	— Ехо — извика. — Имате ли минутка? Бих желала да си поговорим.
	Звукът на вятъра в кухината на пещерата напомняше воя на животно.
	— Краб — извика тя отново. — Не ме карайте да влизам вътре да ви търся.
	Мигове по-късно от мрака излезе един човек. Изглеждаше да е около седемдесетте, с дълга сива коса и дълга сива брада, която висеше на сплъстени топки. Държеше дълго копие в дясната си ръка. Въпреки студа, носеше само една препаска.
	— Няма проблем — рече Танит, — ще изчакам да си обуете панталони.
	— За какво сте дошла? — попита старецът на перфектен английски, очевидно в неведение за това, че препаската му беше по-скоро колан, отколкото препаска.
	— За копието — отвърна Танит. — Искате ли да ми го подадете? Правя всичко възможно да не поглеждам надолу. Най-малкото, което можете да направите, е да ми връчите копието.
	— То не се продава — заяви Краб.
	— Не планирах да го купувам. — Извади меча си.
	— Разбирам — каза Краб. — А ако не пожелая да ви даря с него?
	— Ще ви го отнема, а това няма да ви хареса. Сериозно, старче, нека всичко бъде по лесния начин.
	— Копието си е мое.
	— Е, сега вече се държите детински.
	— Това е оръжие, прекалено могъщо, за да позволя да попадне в толкова млади и толкова буйни ръце. Трябва да си вървите. Ще намерите само смърт на този плаж. Не изпитвам удоволствие от убиването, макар да съм толкова добър в това.
	— Харесва ми начинът ви на изразяване — рече Танит.
	— Ако ви харесват словата ми, вземайте ги и бягайте. Не ме карайте да убивам някого толкова млад, като вас.
	— По-стара съм, отколкото изглеждам — каза Танит и скочи. Краб насочи копието към нея, а тя го отби с острието си, но мъжът вече се отдалечаваше от мястото, на което тя се приземи. Пресрещна го на излизане от пещерата.
	— Видял съм хиляди години — каза Краб. — Видял съм възходи и падения на империи. Виждал съм схемите, по които живеят хората, приливите и отливите на историята. Всяка вълна смята, че първа се разбива в брега, но преди нея са били много и ще има много след като тя се е разбила и се е върнала обратно в морето. Аз съм стар човек.
	— А в мен има животи — отвърна Танит. — Аз съм момичето, което виждате да стои тук, аз съм стар луд професор, аз съм пацифист, аз съм убиец и прислужница, и крал, и селяк. И още дузина други. Мислите, че сте стар? — Танит остави устните си да почернеят и вените да се покажат. — С _нищо_ не сте по-добър от мен.
	Тя атакува, но копието се надигна да я посрещне. Тя се шмугна наляво в опита си да го избегне, но Краб беше чевръст и върхът на оръжието му изсвистя покрай лицето й. Тя се дръпна назад, препъвайки се.
	— Тогава съжалявам — рече Краб. — Която и да сте била някога, вече не сте. Сега сте Останка и като такава не заслужавате моята милост. Ще умрете тук на този плаж. Толкова мога да ви дам.
	Направи една внезапна крачка напред и копието му толкова бързо се приближи до главата на Танит, че тя изруга, докато го отбиваше. То не отиде много надалеч обаче, и почти й разпори гърлото при маха си обратно. Стрелкаше се към нея като змия — това беше всичко, което можеше да направи, за да не позволи да й пролее кръвта. А и пясъкът никак не помагаше. Мразеше да се бие върху пясък. Винаги го беше мразила.
	Острието на Танит се срещна с копието и тя се завъртя и скочи, но Краб направи крачка встрани и стовари дръжката върху главата й. Тя залегна, претърколи се, вдигайки се на крака, докато копието замахваше на косъм да я хване. Тя блокираше отново и отново, отстъпвайки, докато Краб настъпваше, а копието пикираше към нея ниско, а после високо, целейки се ту в корема й, ту в ръката. Не можеше да се приближи до него. Копието беше твърде дълго, а нейният меч — твърде къс.
	Опита се да отскочи, но краката й потънаха в пясъка преди да се отдели от земята и в крайна сметка просто залитна тромаво назад. Надигна се с усилие и разкъса палтото си. Уви го около лявата си ръка, докато Краб настъпваше към нея. Използвайки палтото като щит, с който да отбива атаките му, тя започна да го атакува. Сега беше негов ред да отстъпва, тъй като мечът й се доближаваше с всяка нейна крачка. Тя забеляза, че очите му се разширяват все повече. Ухили се.
	Той се препъна в пясъка и тя разпери широко лявата си ръка, така че палтото й се уви около копието. Тя го изтръгна от хватката му и то падна някъде зад гърба й. Краб се надигна на ръце и застана в клек. Танит остави палтото да падне, докато се приближаваше към него, развъртайки меча.
	— Чудесен ден за това — каза.
	Той се притисна към мокрия пясък, който се всмука навътре при босите му стъпала. Всмука по-алчно около ботуша на Танит и тя се оттегли на по-твърда земя преди да е загубила предимството си. Брадата на Краб потрепна, а тя осъзна, че той се усмихва. Не можеше да се добере до него, без да жертва възможността за придвижване, а копието беше прекалено далече, за да е сигурна, че ще го достигне преди стареца. Беше по-бърз, отколкото изглеждаше, а и по-лек.
	Тя бавно започна да отстъпва. Той я последва, скъсявайки дистанцията едва забележимо. Тя рискува един поглед назад, за да провери къде е копието и Краб се хвърли в атака, препускайки с голите си ходила по пясъка така, сякаш се намираше на пистата. Тя падна, а той се покатери върху гърба й, обвивайки крака около кръста й, докато тя се бореше с всички сили да се изправи. Той я дръпна за косата, разкривайки врата й, и уви ръка около него. Тя пусна меча и скочи на крака, залитайки със стария отшелник, лепнат за нея. Краката й потъваха в мокрия пясък и тя падна, така че двамата се претърколиха в разбиващите се вълни. Ръцете й бяха стиснали неговата в опит да отпусне задушаващата хватка, а едновременно с това извиваше бедра, за да се измъкне от здраво усуканите му около нея крака. Затъркаляха се сред вълните и за миг Танит се озова под водата.
	Тя се надигна и сега Краб беше по гръб. Тя го притисна с цялата си тежест в опит да потопи главата му под водата, но тя нямаше време за губене. Още няколко секунди в хватката му и щеше да загуби съзнание.
	Тя впи нокти в ръката му и дръпна надолу. Краб премести ръка и задушаването се завърна с нова сила — по-голяма от предишната, ала Танит беше успяла да си поеме въздух в онзи малък момент и главата й се беше прояснила. Краката на Краб бяха обвити около нея, кръстосани при глезените. Тя надигна своя глезен и го опря в неговия, след което усили натиска. Чу го да съска от болка. Заля ги нова вълна, залютя й на очите, ала усети как хватката около кръста й отслабва.
	Завъртя се около оста си, сключи ръце около шията на Краб, докато вдишваше с пълни гърди голяма глътка въздух. Страхът и отчаянието даваха сили на стареца и той се мяташе и риташе под нея. Опита се да го обуздае, но той придърпа левия си крак, постави ходилото си върху бедрото й и се опита да я избута. Тя игнорира този му опит. Притисна го надолу под водата. Ръцете му бяха като менгеме и стискаха все по-силно. Постепенно, обаче, борбата отслабна. И накрая съвсем спря.
	Щом беше мъртъв, Танит излезе от морето на плажа. Цялата мокра, тя вдигна меча и палтото си, а после и копието. Извади телефона и набра номер.
	— Взе ли го? — попита Сангуайн.
	— Три на нула за нас — отвърна тя. — Съпротивлява се повече, отколкото очаквах. Жилаво старче. Но едни панталони нямаше да са му излишни.
	— Няма и да те питам за подробности.
	— Ами Векс? Някакви признаци?
	— Остават минути. Но пък комитетът по посрещането е на място, не го мисли. Ще се видим на яхтата.
	Тя затвори и хвана пътеката за изход от плажа, до мястото, където тревите се измушваха от пясъка и нагоре до браздата, където беше оставила колелото. На мястото беше паркирана кола, която преди това не беше там, а вътре седяха двама души — мъж и жена. И двамата с прерязани гърла. Танит надникна през затворения прозорец, забеляза и пушката на задната седалка. Ангелът й хранител се беше вихрил отново.
	След като се огледа, тя се метна на колелото и побърза да си обере крушите.


>	Деветнадесет

	Векс погледна навън към полята и горите на провинциална Полша, които се редуваха покрай прозореца му, а после забеляза полосата за кацане отпред. Беше малко летище с няколко барачки и кула, опасана с ограда. Спуснаха се леко и вече бяха на метри от земята, когато Сарацен подскочи като ужилен.
	— Ракета! — извика.
	Миг по-късно един проблясък отвън улови погледа на Векс, но Аурора вече беше скочила. Плесна с ръце и прозорецът до нея се пръсна. Тя протегна ръка, а силна струя въздух нахлу вътре и това беше всичко, което тя бе в състояние да направи, за да отклони ракетата към земята. Експлозията преобърна самолета странично. Той се удари в полосата и се завъртя. Векс удари главата си, разлетяха се чанти, а отгоре се разнесе ужасяващ стържещ звук. Самолетът спря внезапно. Векс скочи от седалката си преди сам да разбере какво прави. Закуцука към вратата с Аурора по петите си, отвори я с трясък и скочи на пистата.
	От другата страна на летището забеляза фигура с тъмни очила, която презареждаше установка за изстрелване на ракети. Изстина отвътре, докато наблюдаваше как Били Рей Сангуайн го прикрепя на рамото си и стреля.
	Аурора събра ръце, улавяйки ракетата във въздушен тунел, отклонявайки я точно преди да удари самолета. Ракетата направи тегел и полетя обратно към изпращача си, но Сангуайн вече потъваше в земята.
	Ракетата се удари на мястото, където Сангуайн беше клекнал до преди миг, а експлозията почти замаскира звука на далекобойна пушка. Аурора изръмжа, завъртя се и падна на коляно. Още един изстрел, от кулата, за малко не я уцели. Векс запълни ръка с енергия и отвърна на огъня, но целта му вече я нямаше. Един куршум прелетя покрай бузата му като разярено насекомо. Там горе снайперистът имаше всички предимства. Векс грабна Аурора и я повлече към самолета. Фрайтнинг вече беше насреща, за да я вкара вътре. Още един куршум долетя и се удари в крака на Векс, но той успя да се метне настрани и Фрайтнинг можа да свърши останалата работа.
	Стрелецът откри огън по кокпита, а Ерейшъс и Донеган се хвърлиха надолу, паднаха върху Векс и ранения му крак.
	— _Какви ги вършат?_ — крякаше Вилхелм — _Какви ги вършат?_
	— Махнете се от вратата! — извика Сарацен — Назад!
	Някой, вероятно Фрайтнинг, сграбчи Векс и го издърпа назад. Грейшъс хвана Аурора, чиято рана кървеше. Векс погледна към вратата, за да види как Сангуайн изскача от земята вън, хвърля нещо в самолета и отново изчезва.
	— Граната! — изрева Векс.
	Но Аурора беше готова. Наклони длани и стена от въздух затрептя между тях и експлозията, която разтресе самолета. Векс падна върху Фрайтнинг, а някой се стовари върху него, но очите му бяха затворени, а и не можеше да чуе нищо, така че въобще не разбираше какво, по дяволите, се случва. Подуши дим.
	Отвори очи и изчака светът да дойде на фокус. Ушите му пищяха. Тялото му беше изтръпнало. Усещаше плетеницата от крайници, в която беше заклещен — нечие коляно се опираше в гърба му, а един лакът се беше забил в челюстта му, но болка нямаше. Дори не чувстваше куршума в крака си.
	Забеляза движение и му отне един миг да разпознае Донеган, който лазеше към товарния вход в задната част на кабината. Отвори я, обърна се, за да извика на останалите и в този момент една ръка се пресегна надолу и го сграбчи. Преди Векс дори да успее да седне, Донеган бе издърпан от погледа му.
	Звуци от покрива на самолета. Борба. Вик. Някой до него, сипещ ругатни. Сарацен, в диво търсене на нещо си. На оръжие. Откри го, насочи го нагоре, изчака момент и после стреля — веднъж, два пъти. Сгромолясване. Някой полетя надолу покрай прозореца до Векс. Спрингхийлд Джак.
	Снайперистът все още стреляше. Сарацен се премести до вратата и отвърна на огъня, но куршумите се приближаваха опасно близко. Векс се изправи, пристъпи към Вилхелм, който все още пищеше, и приклекна до Аурора.
	— Трябва да се кача до онази контролна кула.
	Тя изръмжа, но подаде ръка. Той я издърпа да стане и двамата отидоха до товарния вход. Скочи пръв, увери се, че наоколо е чисто, и й помогна да се спусне. Придвижиха се покрай корпуса на самолета, изчакаха докато снайперистът презареди, после пристъпиха напред. Аурора помаха с ръка и вятърът подхвана Векс и го запрати във въздуха. Беше странно усещане и не особено приятно, но мерникът на Аурора беше идеален и Векс се претърколи към счупения прозорец.
	Вампирът Дъск забеляза пристигащия Векс, спря да презарежда и размята пушката, замахвайки като с бухалка, в момента, в който Векс се спусна в кулата. Прикладът се стовари в ребрата му и той остана без дъх, докато се размазваше на пода. Дъск го удряше отново и отново. Може би не беше от най-ефективните появявания, трябваше да признае, но поне беше вътре.
	Векс се претърколи странично и приклекна, опитвайки се с всички сили да игнорира болката в ребрата и онази в крака и в пламналите му дробове. Дъск беше бърз, дори за вампир, а той беше грациозен и обигран боец.
	Дъск атакува със завъртане, а Векс се вряза в него. Пушката падна и юмрукът на Векс се удари в скулата на вампира. Беше удовлетворяваща връзка, която накара Дъск да се отпусне назад, но Векс продължи да настъпва, подлъгвайки Дъск заднешком да стигне до ъгъла. Дъск се опита да се измъкне, хитро вампирче си падаше, но лявата ръка на Векс се шмугна покрай главата му и го издърпа в стягаща хватка, докато дясната ръка се залови за работа по лицето и тялото. На открито, Дъск щеше да има предимството на умението си да се върти и мята и да върти кръгчета около Векс. Ала тук, хванат в ъгъла, това си беше поредният уличен бой. А ако имаше нещо, с което Векс беше запознат из основи, това бяха уличните боеве.
	Издърпа Дъск с лице надолу към коляното си, после го сръга със същото коляно в гърдите, докато онзи се опитваше да се изправи. Краката на Дъск поддадоха и защитата му падна, а Векс го затрупа с ритници.
	Зад гърба му се усети движение, една ръка го стисна за рамото и внезапно целият се вледени и извика, направи крачка назад, чувствайки се така, сякаш някой изсмуква живота от него. Обърна се и видя момиче с къса руса коса и изплашено лице. Избута я, махна я от себе си, и в момента, в който контактът се изгуби, той започна да диша отново. Ала магията му беше изчезнала.
	Дъск се изправи, все още треперещ, оголи зъби, а Векс го прасна с юмрук в челюстта. Не за пръв път Пиявица му изсмукваше силата, а и едва ли беше за последен. Магията му щеше да се върне. А междувременно все още разполагаше с юмруците си.
	Почти не забеляза как стената започна да се пропуква, но в последния момент се хвърли назад, а острият бръснач на Сангуайн се размина с гръкляна му на косъм.
	— Били Рей — каза Векс, с не особено щедра усмивка, — отдавна не сме се виждали.
	Сангуайн изчетка една прашинка от костюма си, докато го оглеждаше през онези свои очила. Зад него Дъск бавно се изправи, а русото момиче — пиявицата — се присъедини към тях. Векс прецени, само от изражението на лицето й, че не беше боец. Горкото дете изглеждаше ужасено.
	— Не достатъчно отдавна — отвърна Сангуайн. — Последния път, когато се видяхме, ти ми чупеше ръката.
	— Тъкмо _беше_ опитал да ме убиеш.
	— Бях съвсем сигурен, че съм те убил.
	Векс издърпа надолу яката си и показа стария белег от дясната страна на шията си.
	— Почти — рече. — Честно казано, не беше най-добрата ти работа. Като че беше нещо разконцентриран този ден.
	Сангуайн вдигна рамене.
	— Няма да лъжа, имах си грижи. Но това не е извинение. Бях нает да те убия, трябваше да те убия, това е. Да те оставя жив беше просто… е, непрофесионално и се извинявам за което. При това положение, имаше пълното право да ми счупиш ръката.
	— Забрави за това — каза Векс, докато наблюдаваше как го оглежда Дъск.
	— Сега можем да го убием — рече вампирът. — Сабине му изсмука магията.
	Сангуайн поклати глава.
	— Боя се, че не. Свършихме онова, за което бяхме дошли.
	Дъск нацупи устни.
	— Дойдохме да им видим сметката.
	— Дойдохме да ги забавим — поправи го Сангуайн. — Ако бяхме убили някого от тях, щеше да е бонус. Ей, ако наистина искаш да се млатиш с Декстър Векс, заповядай. Но Танит вече е взела копието и скоро потегляме за Лондон, а те не са в състояние да ни последват. Нали, Декстър?
	— Предполагам, че не — отвърна Векс. — Но ако смятате, че ще можете да сложите ръка върху меча, забравете. Само едно телефонно обаждане и английското Убежище ще се затвори така, че никога няма да попаднете вътре.
	— Наистина ли смяташ, че не сме помислили за това? — попита Сангуайн с усмивка. — Танит има резервен план след резервен план. Ще докопаме меча, не се коси.
	— А камата? — попита Векс. Наистина ли мислите, че ще имате втори шанс с нея? Ами лъкът? Погрижили сме се за него. Танит може да има всички възможни резервни планове на света, но суровите факти са, че тя искаше четири оръжия, а разполага само с копието.
	Усмивката на Сангуайн се разля още по-широко, но не каза нищо. Само вдигна рамене, постави едната си ръка върху рамото на Дъск, а другата — върху Сабине, после стъпи обратно в рушащата се стена заедно с тях и изчезна.
	Векс се намръщи. Отиде до счупения прозорец и погледна към димящия самолет. Грейшъс и Фрайтнинг се грижеха за раната на Аурора, а Сарацен и Донеган стояха на пост. Вилхелм показа глава от прозореца, явно ужасен. Сарацен погледна нагоре и вдигна рамене. Врагът се оттегляше. Векс погледна назад към пропуканата стена, все по-разтревожен. Нещо не беше наред.
	Закуцука надолу по стълбите към пистата. Донеган му се намръщи.
	— Прострелян си.
	— Знам — отвърна Векс. — Опитвам се да бъда смел, но мисля, че май ще заплача. Как е Аурора?
	— Аурора е добре — обади се Аурора през зъби. — Само ме простреля с едно малко куршумче. Ако аз не заплача и ти не можеш.
	— Всички останали добре ли са? Донеган?
	— Екстра съм.
	— Махнаха ли се? — попита Вилхелм.
	— Аха — отвърна Векс. — Хайде слез долу и ела да притиснеш раната на Аурора.
	Ужасът върху лицето на Вилхелм бе заменен от неудобство.
	— Не се справям добре с кръвта.
	— Слез долу, Вилхелм.
	С вид сякаш ще повърне само докато си го представя, Вилхелм слезе по стълбите.
	Сарацен презареди оръжието си и застана до Векс.
	— Сангуайн е още тук някъде — прошепна. — Под земята е, подслушва.
	— Сигурен ли си?
	— Напълно.
	Векс кимна.
	— Мисля, че знам защо. — Обърна се към другите. — Танит е взела копието. Не сме в състояние да я надвием, не и след такава засада.
	Аурора изсъска, а Грейшъс се извини.
	— Как са разбрали? — попита тя, говорейки бързо, за да се разсее от болката. — Откъде са разбрали къде и кога ще кацнем?
	— И аз се чудя за същото — каза Векс. — Един очевиден отговор е, че има долавящ на своя страна. Друг очевиден отговор е, че имаме предател.
	Веднага всички очи се преместиха върху Вилхелм, който изгъргори нещо неразбираемо.
	— Какво имаше предвид преди малко в самолета? — попита Сарацен. — Като крещеше _„Какви ги вършат?“_ Звучеше като че не можеш да повярваш, че ни нападат, докато си с нас. Сякаш това не е било част от плана.
	— Ъ — измънка Вилхелм. — Не. Какво? За какво говориш? Аз бях тук. Всички сме заедно в това. Братя по оръжие. И сестра. Братя и сестра по оръжие. Съединението прави силата, нали? Не съм казал на никого. Не съм предател. Кълна се. Мразя предатели. Мразя ги толкова много. Така ме вбесяват.
	— Сангуайн се движи — прошепна Сарацен.
	— Вилхелм — рече Векс, — ела насам за минутка, ако обичаш.
	Вилхелм облиза устни.
	— Всъщност… всъщност, не мисля, че искам да го направя. — Направи крачка назад.
	— Няма да те нараня — увери го Векс.
	— Изглеждаш така, сякаш ще ме нараниш. Всички изглеждате така. Мислех, че сме приятели. Мислех, че сме екип, като Мускетарите или като Отмъстителите.
	— Ние сме екип, Вилхелм. И сега просто искаме една отборна прегръдка.
	Очите на Вилхелм станаха на палачинки и той се развика.
	— Те знаят! Знаят, че съм двоен агент! Помогнете ми! Моля да ме изведете! Моля ви, помогнете…
	Ръката на Сангуайн се показа изпод земята, сграбчи го за глезена и го дръпна в земята преди някой да успее да го стигне. Крещеше по целия път надолу.
	— Отидоха си — обяви Сарацен. — Движат се бързо, на изток. Вилхелм все още крещи.
	— Да си ходят — каза Векс, а кракът му сдаде багажа. Сарацен го хвана и му помогна да седне на земята. — Да се надяваме, че Вилхелм ще им се пречка, както и на нас. Само че си имаме друг проблем. Грейшъс, може ли да ми донесеш лъка?
	Грейшъс изчезна в самолета и след малко се показа отново с дълъг куфар. Отвори го и подаде оръжието на Векс. Векс избра една стрела, постави я в тетивата и я затегна.
	— Внимавай с това, — каза Фрайтнинг.
	Векс сканира небето, докато не видя птица, високо горе. Прицели се, затегна тетивата и освободи. Стрелата полетя, после започна да пада и се удари в земята някъде зад телената ограда.
	— Мислех, че този лък никога не пропуска целта си — рече Аурора.
	— Истинският не пропуска — отвърна Векс. — Това не е истинският лък — Захвърли го настрани. — Камата на Йохан, истинската… почти съм сигурен, че и тя е в нея. Води във всичко, а сега държи и копието. Резултатът е три на нула за тях.
	Останалите го зяпаха, но никой не даваше признаци да се е стреснал.
	— Добре — каза Донеган, — значи знаем, че са тръгнали за меча, което означава, че знаем къде ще бъдат. И ако приемем, че Грейшъс и аз можем да оправим самолета, този път няма да изостанем много-много. Този път ще сме наравно.
	— Или пък можем да се обадим на английското Убежище и да им кажем да се приготвят — предложи Фрайтнинг.
	— Ще ни чуят ли въобще? — попита Сарацен. — Аурора, ти си американка. Може да те послушат.
	— И какво ще направят? — попита тя. — Ще удвоят охраната ли? Мислиш, че ще е достатъчно ли? Имат си други грижи.
	— Не мисля, че трябва да им казваме — каза Векс. — Танит Лоу може и да е лондончанка, но през последните години работеше изключително за ирландското Убежище. Каквото и да предприеме срещу тях, ще го припишат на Ревъл и Скълдъгъри и ще имат повод да обявят война.
	— И какво предлагаш тогава?
	Векс вдигна рамене.
	— Промъкваме се в Убежището и открадваме меча преди Танит, после се измъкваме преди някой да се усети.
	Сарацен се засмя.
	— Безкрайно тъпа идея.
	— Знам.
	— Ако ни хванат, _със сигурност_ ще тръгнат на война.
	— И това е така.
	— А имаш ли поне идея _как_ да се промъкнем?
	— Още не.
	— Може да се дегизираме — обади се Фрайтнинг.
	Аурора кимна бързо.
	— Като фалшива брада. Винаги съм искала да нося фалшива брада.
	Векс се смръщи.
	— Ама ти си жена.
	— Именно. Никога не биха предположили, че съм била аз.
	Векс се изправи с помощта на Сарацен.
	— Значи решено. Гледаме какво можем да направим по въпроса с този повреден самолет и досадните дупки от куршуми, после нахлуваме в английското Убежище, отмъкваме меча, ступваме задника на Били Рей Сангуайн и никой не отива на война.


>	Двадесет

	Вилхелм Скрийм не беше точно асото в ръкава, Танит беше наясно с това, и присъединяването му най-накрая като седмия член на малкия й екип не допринесе особено за укрепване на увереността в останалите.
	— Този? — попита Джак, вторачил се във Вилхелм от мястото, където беше „кацнал“ върху едно запечатано пале. Джак беше в отвратително настроение откакто някой от хората на Векс го простреля в крака. — Това ли ти е скритото оръжие? Това ли ти е козът? Тоя изглежда все едно ще се разциври всеки момент.
	Вилхелм действително изглеждаше като да се разплаче, но това може би имаше общо с факта, че се намираха в леденостуден товарен самолет, който очевидно се нуждаеше от необичайни количества турбуленция, за да се задържа във въздуха. Танит се молеше той да успее да го задържи цял поне още няколко минути. Най-малкото се молеше да не повърне.
	— Вилхелм е причината да стигнем толкова далеч — каза тя. — Информираше ни относно стратегията на Декстър Векс, програмата му, разписанието му… Вилхелм свърши страхотна работа в наша полза и мисля, че трябва да му благодарим и да се възхитим на смелостта му.
	Тя заръкопляска, но никой не се присъедини към нея. Вилхелм каза нещо, което се изгуби сред рева на двигателите.
	— Извинявай, Вилхелм? Какво каза?
	— Едва не загинах — повтори той, този път по-високо. — Планът беше да ни изчакате да кацнем и тогава да застреляте всички _освен_ мен.
	— Планът _беше_ такъв — съгласи се Сангуайн, — но после намерих онази ракетна установка. Вилхелм, колко пъти в цивилния си живот си имал възможността да стреляш с ракетна установка по самолет? Три? Четири? Трябваше да се възползвам от този шанс, Вилхелм. Трябваше.
	— Едва не ме уби.
	— Това беше много неделикатно от страна на Били Рей — намеси се Танит, стрелкайки Сангуайн с очи, — но се надявам, че разбираш, че действията му не отразяват мненията на останалите членове на групата. Ние всички сме много щастливи, че си тук.
	— Аз не съм — рече Джак.
	— Нито пък аз — бързо се съгласи Анис.
	— Но Сабине е щастлива — заяви Танит, преди някой още да е имал възможност да се обади, — както и Дъск. Нали, Дъск?
	Дъск дори не си направи труда да отговори. Може би така беше по-добре.
	— И така — весело продължи Танит, — финалната част от мисията. Три — прибрани, едно остава и ето ни нас, по пътя към добрата стара Англия. Не сме ли развълнувани? Аз със сигурност съм, не мога да ви опиша. Сабине, колко време ни остава, докато зарядът на камата се изхаби?
	— Осемнадесет часа — отвърна Сабине.
	Това не беше добра новина. Това означаваше, че ще са минали преди да успеят да откраднат меча. И все пак, нямаше смисъл да тревожи всички.
	— Идеално! — ведро каза Танит.
	— Как ще го направим? — попита Сабине. — Нахлуването в Убежището е чисто самоубийство.
	— Имам план, не се тревожи.
	— Може да използваме оръжията — каза Джак. — Никой няма шанс срещу тях.
	Танит поклати глава.
	— Не, съжалявам, няма да използваме Богоубийците. Ами ако нещо се обърка? Ако ни победят? Тогава всички оръжия ще се озоват в ръцете на Великия маг Оуд. Не, влизаме въоръжени само с магията си, с нашия ум и няколко меча, и оръжия, и ножове.
	— Ами аз? — тихо попита Дъск.
	Танит се поколеба.
	— Ще ни трябваш в най-добрата си форма, затова се боя, че това значи никакъв серум за теб.
	— Дано да знаеш какво правиш — каза той. — Във вампирската си форма не правя разлика между съучастник и враг.
	— И точно затова те обичаме.
	— Как ще влезем вътре? — попита Вилхелм. Очите му бяха влажни, а той изглеждаше сякаш ще повърне. Вече я вбесяваше. — Просто ще почукаме на парадния вход? Казах ви го още преди месеци — всяко голямо Убежище по света вече има алармени системи за цялост, основно заради господин Сангуайн и копането му. Ако се опита да мине през някоя стена и през пода, вибрацията ще стартира масивна охранителна операция.
	— Известен съм — ухили се Сангуайн.
	— Били Рей няма да копае никъде — рече Танит. — Поне не в началото. Всичко съм изчислила, не го мислете. Той ще си изпълни своята роля, а останалите — вашите.
	— Ще ни разделиш на екипи ли? — попита Джак. — Това е добра идея с екипите. Предполагам, че ще си остана със Сабине. Има химия между нас. На практика си четем мислите, нали тъй?
	Сабине доби разтревожен вид.
	— Моля?
	— Всъщност, Джак — прекъсна ги Танит, — ти ще си в един екип с Били Рей. Ранен си, така че ще трябва да подсигуриш отвличане на вниманието на охраната от постовете им, а това ще даде на останалите време да се промъкнат през тайния вход.
	Джак захапа напуканата си устна с жълтите си зъби.
	— Не знам. Не мисля, че трябва да разваляш едно партньорство, което работи така ползотворно.
	— Още ли говориш за нас? — попита Сабине.
	— Пък и раната ми не е толкова зле — продължи Джак. — Добре, липсва някой и друг пръст. И какво? Малкият, дето беше гангренясал, и без това щеше да си падне. Все още мога да свърша работата. Нека го докажа.
	Танит въздъхна.
	— Добре, хубаво, ще ти дам един шанс. Когато стигнем в Лондон, ще ми се наложи да направя една обиколка по покривите. Ако успееш да издържиш на темпото, ще го обсъдим.
	— Добре тогава — отвърна Джак, облягайки се назад с едно смигване към Сабине. Може би въображението на Танит й правеше номера, но сега Сабине като че ли се чувстваше зле от летенето.


	Върнаха се в Лондон късно вечерта и Танит и Джак потеглиха. Той се влачеше след нея, докато тя припкаше от покрив на покрив. На няколко пъти дори й се стори, че не успява да направи скока, но винаги някак си успяваше да се набере. Докато стигнат до крайната си цел, превързаният крак на Джак вече кървеше доста лошо.
	— Минаваш в групата за отвличане на вниманието — отсече Танит, докато той куцукаше зад нея.
	— Е, стига де! — извика той. — Заради това? Ама това е нищо! Драскотина!
	— Едва си стоиш на краката — каза тя и свали чантата от гърба си, след което извади скиците. Вятърът заплющя по хартията.
	— Добре съм си, както винаги — продължи Джак. — Ето виж. — Пробва се на обратно завъртане и приключи размазан по лице.
	— Ъхъ — измърмори Танит, — в топ форма си. Оглеждай се сега.
	Той се изправи и разтърка нос, докато тя разглеждаше схемите.
	— Та значи… — рече той и замлъкна.
	Танит го игнорира. Той прочисти гърло, но тя продължи да не му обръща внимание. Най-накрая надникна над рамото й.
	— Та какво е това тогава? — попита.
	— Би трябвало да се оглеждаш за Секачи — смъмри го Танит. — А е трудна задача, когато и двете ти очи са вперени в мен.
	— Ще разбера кога идват — отвърна той, надигайки рамене. — Аз съм Ужасът на Лондон, драго ми е. Знам как звучи, знам как ухае. Знам какво е. Няма тайни от мен. И като заговорихме за тайни…
	— Така ли направихме?
	— Хубав малък отбор си спретнала. Вампири, убийци, чудовища… онова девойче Сабине. Всеки с малките си тайни, със собствените си причини да участва. Всички заедно във всичко това. Чудно е. Чудна групичка.
	Танит приклекна при вентилационната шахта и започна да развинтва решетката.
	— Ами каква е работата при нея? — осмели се Джак. — За Сабине говоря, де. Тя не е като нас, останалите.
	— Предполагам, че да — промърмори Танит, съсредоточила вниманието си върху това, което правеше.
	Джак продължи да дърдори.
	— Добра е, девойката. Важна е за групата. Лъч светлина, ако трябва да съм честен. Глътка свеж въздух, ако трябва да ползвам банална фраза. Ама си е такава, няма спор. Малка хубавица, но пък винаги съм бил пристрастен към блондинките. Повечето хора, които съм убил, са били руси. Не че бих я наранил някога, разбира се. Не бих и сънувал. Да нараня нещо толкова чисто и толкова невинно? По-добре да пукна, наистина. Обаче е толкова важна и за динамиката, схващаш нали? Не може да има само пичове в отбора, нали? Ше почнем да се караме, да се бием и к’во ли не. Важно е да има малко женици наоколо, като теб и Сабине. А, и в по-малка степен като Анис. Макар че не ми се струва някой да брои Анис изобщо.
	Танит погледна нагоре.
	— За това ли е цялата работа? Харесваш Анис?
	Джак доби искрено ужасен вид.
	— Какво? От къде, по дяволите, ти хрумна?
	— Няма нищо — отвърна Танит, като отново се съсредоточи върху работата си. — Няма да й кажа.
	— Не харесвам Анис! — заяви Джак, надигайки децибелите на гласа.
	Танит въздъхна.
	— Тогава ще бъдеш ли така добър да си дойдеш на думата и да ми кажеш най-сетне онова, което толкова време се опитваш да кажеш?
	Той се вторачи в нея, отваряйки и затваряйки уста… после направи болезнена физиономия.
	— Нищо — рече. — Нищо не ща да кажа.
	— Тогава може ли да се върна към задачата си, моля? Сега не му е времето, нито мястото за подобни безцелни разговори.
	— Хубаво — Той се врътна със скръстени ръце и поглед, взрян в града. Сърдит.
	Танит завъртя очи. От всички възможности, които беше предвидила, със сигурност не беше очаквала да се случи нещо подобно. Спрингхийлд Джак — влюбено пале?
	Най-после успя да развърти решетката на шахтата, извади от джоба си стъклената сфера и я търкулна вътре. Заслуша се как трака по пътя надолу, а след това и слабия звук от счупването. Когато върна обратно решетката, се обърна отново към Джак. Наистина нямаше желание да се замесва в тази история. Нищо не би й било по-противно от това да бъде принудена да се прави на Купидон за тези психопатски откачалки.
	— Готово — каза тя, докато се изправяше. Той изръмжа, а тя въздъхна. — Слушай, Джак… ако имаш чувства към някого, от опита си научих, че най-доброто нещо, което можеш да направиш, е просто да, нали разбираш… да не казваш нищо.
	Той се обърна.
	— Ами?
	— Мда. Дръж си го за себе си. Трябва да устоиш на желанието да правиш някакви големи романтични жестове. Или каквито и да било жестове, всъщност. Игнорирай я. Това е ключът.
	— Така ли те свали Сангуайн?
	— Не — призна тя. — Изчака докато ме обсеби мрачна, крадяща тела душа. Но ти… ти я игнорирай. Да види дали ще й е хубаво.
	— Ъхъ — рече Джак. — Може да я накара да осъзнае какво изпуска.
	Танит го потупа по рамото.
	— Всъщност не ми пука. Но ти пробвай. Сега е по-добре да се махаш.
	— Ти няма ли да идваш?
	— Трябва да се срещна с един човек. Ще се видим после.
	Джак кимна, после изкуцука до ръба на сградата и се метна в мрака. Танит тръгна на изток. Няма и десет минути по-късно, влезе през прозореца, точно когато Темз Шавон сядаше на масата за вечеря.
	Той се вторачи в нея. Добре облечен мъж с хубава прическа и лице, което ще забравиш, щом те подмине в тълпата. В стаята имаше още един човек — един добре сложен здравеняк. Телохранителят на Шавон. Ръката му засия и Танит го фрасна така, че той се удари в стената и се свлече на пода.
	— Привет, Темз — каза Танит, докато си издърпваше стол и се настаняваше на масата.
	— Танит Лоу — отвърна Шавон, възвърнал бързо спокойствие на духа. — Последния път, когато се видяхме, ми чупеше пръстите.
	Танит му се усмихна.
	— Не, не, грешиш. Не бях аз, а Валкирия. Аз само те държах.
	— Така беше, разбира се — отговори Темз. Започна да реже пържолата си. — Прощавай, толкова ме болеше, че някои детайли ми се губят. Та, какво мога да направя за теб, госпожице Лоу? Нещата се промениха от последната ни среща, нали?
	Танит надигна рамене.
	— Такъв е животът, предполагам. Но се надявам, все пак, че не всичко се е променило. Ти все още си доставчик на разни стоки, нали? Успяваш да докопаш неща, които хората искат — често пъти редки вещи или… не съвсем законни.
	Шавон сдъвка парчето пържола и преглътна.
	— Известен съм с това, че нарушавам леко закона тук и там, да. Това ли е? Искаш да ти намеря нещо ли?
	— Нищо времеемко. Имам само въпрос към начините ти за доставка.
	— Моля?
	— Темз, знам, че си доставял определени неща за определени магьосници в Убежището в Лондон. Знам, че си ги доставял вътре в Убежището при най-висока секретност. И знам, че знаеш някакъв таен вход. И това е всичко, което ми трябва, Темз.
	— Е, много съжалявам, госпожице Лоу, но това е тайна, която смятам да отнеса със себе си в гроба.
	— Което звучи като идеалния момент за заплахи, но искам да съм любезна.
	Той се усмихна.
	— Оценявам, не се съмнявай. Но този вход е от жизнена важност за текущия ми бизнес и текущото ми благосъстояние. Ако онези същите магьосници заподозрат, че съм ги предал, няма да губят време да ме лишат от жизненоважните ми органи.
	— Ах, пропуснах да ти кажа, че има нещо, което бих могла да направя за теб и което абсолютно би си заслужавало риска.
	— Колкото и несъмнено примамливо да е предложението ти, ще се наложи да откажа.
	Танит се засмя.
	— О, Темз, не ме разбра правилно. Всичко е сто процента на професионална основа. Имаш нещо, което аз искам, нали така? А аз, по една случайност, имам нещо, което искаш ти.
	— И то е?
	И Танит му каза какво е онова, което притежава, а той желае така горещо, но той — трябваше да му го признае, не отговори веднага. Ако не знаеше със сигурност, би се заклела, че не му пука.
	— Такава ли била работата? — промърмори Шавон.
	— Предлагам размяна — каза Танит. — Ти ме завеждаш до тайната врата и в Убежището, а аз ти давам онова, което желаеш. След… какво, две години? — издирването ти най-сетне ще приключи.
	Шавон я погледна.
	— Справедлива сделка. Но ако се опиташ да ме измамиш…
	Танит плесна ръце със задоволство.
	— Чудесни новини! Темз, няма да крия от теб, направи едно момиче много щастливо.


>	Двадесет и едно

	Помещението, в което Танит се прикри, бе пълно с клетки, а в тези клетки стояха и седяха мъже и жени. Тези хора бяха най-лошите от най-лошите престъпници от такова противно и гротескно естество, че се налагаше да бъдат държани тук — в самото Убежище.
	Белият секач я преследваше упорито надолу по стълбите, а около тях хвърчаха искри при всеки удар на остриетата. Затворниците започнаха да подвикват и да дюдюкат всеки път, когато се налагаше Танит да се защити, заобиколена от врагове. Острието на Секача мина по корема й, оставяйки кървава диря. Тя отстъпваше, под невъзможно бързата му атака, едва успявайки да поддържа защитата си.
	Затворниците протягаха ръце към нея през решетките на клетките, скубеха я и се опитваха да я издерат. Един успя да я сграбчи за палтото и тя се измуши от него преди Секачът да успее да покрие празнината.
	Той се олюля, тя блокира с ножницата и замахна с меча, но той вече извиваше косата, отби удара и отвърна с нова атака.
	Затворниците виеха от смях, докато тя бягаше по стената, следвана плътно от Секача. Скочи на стената и продължи да тича, докато не застана с главата надолу, прекоси тавана, разменяйки удари със Секача под себе си. Той бе принуден да крачи назад, да се защитава и да напада над главата си. Тя го удари с ножницата на меча си по ръката и той изпусна косата. Тя скочи долу, сграбчи го с една ръка, а с другата забучи дълбоко меча в тялото му.
	Затворниците спряха да дюдюкат. Секачът направи крачка назад.
	Тя заби острието на косата в гърдите му. Той падна на колене, а черната му кръв закапа по пода.
	Затворниците започнаха да мърморят, измамени в надеждата си да я видят как умира. Танит издърпа меча си от тялото на Секача и хукна към стълбите.
	Чу грохот някъде из Убежището. Хранилището. Валкирия и Скълдъгъри имаха неприятности. Това я накара да се забърза. Ала точно достигаше до най-горното стъпало, когато един от затворниците се изсмя.
	Тя погледна назад и видя Белия секач изправен да издърпва косата от тялото си. Обърна се отново към вратата, взе на бегом последните няколко стъпала и усети как й свърши въздухът. Отправи поглед надолу, към върха на острието, което се подаваше от гърдите й.
	Секачът тръгна нагоре към нея. Ето това се казваше хвърляне. Почти се разсмя. Мечът се изплъзна от ръцете й. Той сграбчи косата. Завъртя се, като я засилваше, гледаше към нея, сякаш наблюдаваше болката й и си спомняше какво е. Едно завъртане и тя бе принудена да падне на колене. Изрева от болка, когато той издърпа оръжието. Тялото й се изключваше.
	Той надигна косата. Танит погледна нагоре, готова да умре, но докато бе преграждал пътя й, бе прекрачил прага на вратата и сега стоеше отвън в коридора.
	Тя се хвърли и захлопна вратата пред визьора му. Притисна ръка към нея и прошепна:
	— Устой.
	Сиянието се разпростря по повърхността на вратата, точно когато Секачът започна да блъска по нея от другата страна.
	Танит се опита да се изправи, но тялото й не можеше да поеме повече. Свлече се на пода. Затворниците я наблюдаваха от клетките си с доволни погледи и започнаха да шепнат, докато кръвта й напояваше туниката. Шепотът изпълни главата й, запълвайки бавно всяка ниша и всяко ъгълче на съзнанието й. Времето се затлачи, превърна се в нещо абстрактно. Нереално. От колко време беше тук? Колко кръв бе останала за слабото й сърце, която да изпомпа през раната?
	Започна да лази. Надолу по стълбите. Силата напусна ръцете й, тежестта я събори напред и тя премина останалата част от стълбите до пода търкаляйки се. Дори не я заболя. Не и на ниво, което би могла да усети. Онзи шепот блокираше болката и тя залази отново, към клетките. Имаше една, която висеше над земята, а в нея стоеше мъж с тъмна коса, който шепнеше заедно с останалите. Той посегна надолу, а тя протегна ръка нагоре, неговата намери нейната, издърпа я и й помогна да се изправи. Не спря да шепне. Никой не спря.
	Тя притисна ръка към ключалката на клетката. Не беше лесно. Трябваше да се концентрира наистина. Намръщи се. Прехапа устна. Ключалката щракна. Танит отстъпи назад, примигна, видя как се отваря вратата на клетката и отново се намръщи. Тя ли я беше отворила? Защо я беше отворила? Защо би…
	Краката й поддадоха и падна, но някой вече стоеше до нея и тя меко потъна в ръцете му. Беше мъжът от клетката, онзи, когото бе освободила. Изправи я. Дори да искаше да се бори с него, нямаше да има силата да го направи. Животът й се изцеждаше на капки върху пода, отнемайки цялата й мощ. Шепотът замлъкна.
	— Умирам — промълви тя.
	— Не и ако получиш медицинска помощ — отвърна мъжът. Отнесе я до вратата, опита се да отвори, но тя не помръдваше.
	Танит поклати глава. Мислите й бяха оплетени.
	— Белият Секач — каза тя.
	— Вече си е тръгнал — отговори мъжът. — Отвори вратата.
	Някаква част от нея беше наясно, че това не е добра идея. Част, която заглъхваше с всеки забавен удар на сърцето. Вече се затрудняваше да подрежда мислите си. Посегна. Той я приближи до вратата, за да може да постави ръката си плътно върху нея. Направи няколко опита, но накрая Танит се концентрира достатъчно дълго и сиянието по вратата изгасна. Зад нея затворниците в клетките започнаха отново да се смеят. Мъжът я пусна на земята.
	— Не — глухо каза тя.
	— Морибунд — обади се един от затворниците, — побързай. Освободи ни.
	Мъжът — Морибунд не обърна внимание на призива. Приклекна до Танит.
	Устата й беше пресъхнала.
	— Ти ме измами — прошепна.
	— Съжалявам — отговори той. — Бях заточен тук много отдавна. Трябва да избягам, докато още мога.
	— Освободи ни — настоя една жена.
	Морибунд погледна назад към клетките.
	— Няма да го направя — заяви.
	Жената отново заговори.
	— Какви ги дрънкаш? Това беше нашият план!
	— Това беше моят план — поправи я Морибунд.
	— Но нямаше да сработи без нас!
	— За което съм ви благодарен. Но всеки един от вас, без изключение, е убиец. Всеки един от вас, без изключение, е отнемал невинни животи преди да попадне в тези клетки и ако ви освободя, ще отнемете още много. Не. Оставате, където сте.
	Започнаха да му крещят, да го проклинат, да сипят заплахи и да плюят.
	Танит се опита да се изправи, но Морибунд постави ръка на рамото й.
	— Пази си силите — каза.
	— Ще те спра…
	— И защо би искала да направиш това?
	Тя стисна зъби.
	— Аз те освободих…
	— И това не беше по твоя вина. Коя си ти? Как се казваш?
	Танит се срина назад. Само това можеше да направи, за да държи очите си отворени.
	— Танит Лоу — отвърна.
	Морибунд й кимна.
	— Танит Лоу, когато силите на един магьосник са потиснати, не значи, че са изчезнали — просто стават недостъпни. Все пак има слабички остатъчни парчета магия, които можем да използваме. Твърде слаби самостоятелно, но комбинирани с други парченца, могат да изпълнят една задача — да внедрят проста команда в неподозиращо съзнание. Така ранена, ти беше идеалният кандидат. Не бива да се виниш, че ме освободи, Танит.
	— Не мога да те пусна. Ти си… ти си убиец като тях…
	Морибунд погледна назад към крещящите затворници.
	— Бях по-лош — каза. — Някога бях най-злата личност в това помещение. Но вече не съм онзи същият човек. Промених се. Не очаквам да ми повярваш. На твое място не бих. Но е вярно. А сега имам да поправям няколко живота, изпълнени със злини. Като се започне от днес.
	Той я премести, като я подпря на стената, облекчавайки леко болката.
	— Ще съобщя за теб, веднага щом се измъкна от Убежището — каза. — Ако никой не те открие дотогава, ще ти изпратя лекар. Ти ще живееш, Танит Лоу.
	— И какво ще ги спре да… да ме накарат да отворя още някоя клетка?
	— Няма да сработи, след като знаеш какво става. — Той се изправи. — Трябва да тръгвам.
	— Ще те намеря — каза тя.
	Той се усмихна, гледайки я отгоре.
	— Не, няма. Но аз ще намеря теб. Дължа ти услуга, а аз си плащам дълговете.


>	Двадесет и две

	Бейн и О’Калахан върнаха джета Гълфстрийм V в хангара, от който го бяха взели — беше като нов, като изключим дупките от куршуми и следите от ракети. Векс взе назаем една кола, без да попита за разрешение, и всички тръгнаха към Лондон, а заедно с пукването на сутринта лекар на име Бренок вече ръчкаше крака на Векс с химикал.
	— Стреляли са по теб — съобщи.
	Векс кимна.
	— Забелязвам, че сме дошли при точния човек.
	— Ти каза, че само _тя_ е била простреляна — продължи Бренок, кимайки в посока към Аурора, която седеше на леглото. — Каза един човек с рана от куршум, не двама. Определено не двама. Не каза, че и _ти_ си бил прострелян. Това е много, ама много непрофесионално. На половината път съм да си изляза от тук и да те оставя на раната ти.
	— Оправи Аурора — каза Векс.
	— Да, направи го — потвърди Аурора, потупвайки се отстрани. — Малко щипе, но иначе съм като нова.
	— Имаше късмет — каза Бренок. — Преминал е от другата страна, без да засегне жизненоважни органи.
	— Какво, да не би някой жизненоважен орган да ми е бил засегнат? — попита Векс. А после добави: — _Имам_ ли някакви жизненоважни органи в крака си?
	Бренок скръсти ръце.
	— Не ми беше казал, че двама души се нуждаят от помощта ми.
	— Реших, че това може да те отблъсне. Знам, че с неохота се показваш от къщичката си.
	— Намираме се в _къщичката_ ми.
	— Говорех метафорично.
	— Намираме се в къщата ми — повтори Бренок, — а госпожица Джейн ми лекьосва чаршафите с кръв, докато приятелите ви долу изяждат цялата ми храна. Не мога да допусна да ме видят как говоря с вас, хора. Всеки, който поддържа контакти дори с един служител на ирландското Убежище, трябва да съобщи за това, знаехте ли? Трябва да докладваме незабавно и по възможност да ги задържим до идването на Секачи.
	— Великият маг Оуд явно не ни харесва.
	— Е — отвърна Бренок, леко враждебно, — вие все пак убихте последния ни Велик маг.
	— Стром може и да умря на ирландска почва — каза Векс, — но животът му бе отнет от английско острие или Оуд е забравил, че Танит Лоу бе онази, която го размаха? И в момента се опълчваме срещу нея, за Бога. Оуд би трябвало да ни е благодарен.
	— Никой не споменава Лоу, когато става дума за Стром. Говори се само за това, че е умрял по вина на ирландското Убежище.
	— Е, така е удобно, наистина — промърмори Векс.
	— Мога да свърша в затвора като ви помагам.
	— Оценяваме го.
	— И това е всичко? Това ли е всичко, което ще кажеш?
	— Ъъ… ами оценяваме го _дълбоко_?
	— Ами нещо за компенсация на риска, който поемам?
	— Мога да ти дам една прегръдка.
	— Говоря за пари!
	— Не можеш да слагаш цена на прегръдките.
	— Шегички ли си правиш? Бъзикаш се, докато подлагаш живота ми на опасност?
	— О, животът ти не е в опасност.
	— Може да ме екзекутират за това, че приютявам бегълци.
	— Не сме бегълци. Не сме извършили никакво престъпление, за което да знаят. Ако нещо, ще те екзекутират, че помагаш на враг във време на наближаваща война. Това би било предателство.
	— Боже.
	— Бренок, оценяваме риска, който поемаш, като ни помагаш. Наистина. Но няма да ти платя, защото това направо ще ни обезцени и двама ни. Освен това си ми длъжник. Кой те запозна с жена ти?
	Бренок се намръщи.
	— Общ приятел.
	— Ахаа, а кой те запозна с приятеля?
	— Брат ми.
	— Мисълта ми, Бренок, е, че ако се върнеш достатъчно назад в миналото си, съм сигурен, че ще откриеш някого, който е свързан с мен. Или поне със Сарацен. Той все се навърта къде ли не.
	— Тъй си е — съгласи се Сарацен, докато промушваше глава през вратата. — Грейшъс се върна.
	Векс погледна Бренок.
	— Док, сериозно. Оправи ме.
	Бренок се поколеба, после изскимтя. Ръцете му засияха, излъчвайки топлина.
	— Опитай се да не мърдаш — каза и постави ръце над раната. Горещината се усили и Векс стисна зъби.
	Аурора се свлече от леглото и слезе долу, но Сарацен остана и надникна по-отблизо.
	— Какво правиш?
	— Разграждам парченцата от куршума — промърмори Бренок.
	Горещината се разля и Векс беше сигурен, че може да почувства как кожата му се изприщва. И изведнъж всичко свърши, а Бренок отдръпна ръцете си, с което нахлу хлад.
	— Вече е започнало да се възстановява — каза Бренок, докато намазваше раната с мехлем. Бинтова крака на Векс и му даде една кесия с листенца. — Дъвчи по едно на всеки час — инструктира го. — Ще се оправиш, стига да не те прострелят пак на същото място.
	— Добър човек си ти, док — каза Векс. Отпусна тежестта си върху крака и положението никак не беше зле.
	— Предполагам, че сега вече ще си тръгвате?
	— Абсолютно — отвърна Векс. — Скоро, де. Веднага, щом се стъмни.
	— Ще прекарате _деня_ тук?
	— Ау, много си мил. Благодаря ти. Но настоявам, че в момента, в който се стъмни, се _махаме_. Най-късно в полунощ.
	Бренок го загледа кръвнишки.
	— В такъв случай, мисля да изляза на една много дълга разходка.
	— Вероятно разумно решение.
	Бренок излезе, а Векс се присъедини към останалите в кухнята. Докато стигне до там, вече дори не куцаше.
	— Декстър — рече Грейшъс, — тъкмо казвах на другите, че говорих с моя приятел. Казва, че не е имало каквито и да било произшествия в Убежището напоследък.
	Векс кимна.
	— Да се надяваме, че това значи, че Танит още не е влизала вътре. А това пък означава, че ще го направи тази вечер, както и ние. Този твой приятел — мислиш ли, че ще може да ни пусне вътре?
	— Не и без да се озове в затвора за това. Но не се безпокой, имам си няколко коза в ръкава, върху които работих. Остави на мен.
	— Мен ме устройва — каза Векс. — Но трябва да призная, че сега съм леко нервен. Каквото и да си планирал, имай предвид, че трябва да сме безшумни. Трябва да се вмъкнем и да се измъкнем, без никой да заподозре. Ще бъде рисковано и ако ни хванат, отиваме в затвора. Или ще ни убият. Така че ако някой смята, че има нещо по-добро, което да прави в събота вечер, сега е времето да се оттегли.
	Никой не помръдна. Никой не се обади. Докато Сарацен не се наведе към Аурора.
	— Тази вечер може да умрем.
	Тя го изгледа, после вдигна рамене.
	— Помогни ми да стана.
	Той я хвана за ръката и двамата излязоха, а Грейшъс клюмна.


	Обсъдиха много планове как да се вмъкнат в Убежището, но всички бяха отхвърлени или защото не бяха особено добри, или пък не бяха особено възможни. В крайна сметка, просто отидоха до страничния вход и почукаха.
	Вратата се отвори и Администраторът — Мериуин Хипфенейт-Баш погледна навън. Погледът й обхвана всички, а после се спря върху Фрайтнинг.
	— Господин Джоунс — каза, — не съм информирана да имате уговорена среща.
	— Нямам — отвърна Фрайтнинг, — но се налага да вляза, въпреки това.
	— Съжалявам, господине, но мерките за сигурност бяха затегнати и правилата трябва да се спазват. Ако желаете, мога да извикам представител на Убежището, който да разговаря с вас навън, и ако е удовлетворен, можем да инициираме официална процедура за издаване на временен посетителски пропуск.
	— Какво мислите за това? — попита Грейшъс, докато пристъпваше напред и подаваше на жената малко стъклено кубче.
	Попаднало в ръцете на Мериуин, то започна да свети.
	— Със сигурност е много красиво — отвърна тя, без да откъсва поглед от цветовете. — Къде го намерихте?
	— Беше си ей там — отговори Грейшъс, — реших, че някой може да го е изпуснал. Светлините са доста интересни, нали? Почти хипнотизиращи.
	Мериуин кимна.
	— Доста, наистина.
	— Едва не те приспиват, не мислите ли? Ако се вгледате достатъчно.
	— Като нищо биха могли.
	— Почти усещате как клепачите ви натежават…
	— Предполагам, че сте прав.
	— Вижте всички тези чудесни цветове…
	— Гледам ги.
	— Чувствате се все по-уморена и по-уморена…
	— Ами всъщност не съм много уморена.
	— Усещате как клепките ви се затварят…
	Векс въздъхна докато Грейшъс потъваше в дълбок, дълбок сън.
	— Олеле — беше всичко, което Мериуин имаше време да каже, преди Аурора да я удари с юмрук и жената да се свлече на пода.
	Донеган смушка Грейшъс с крак в лицето, докато партньорът му не изстена и не се изправи.
	— Това — рече Донеган, — беше брилянтно. Направо надмина себе си, Грейшъс, наистина.
	Грейшъс примигна сънливо.
	— Сработи ли?
	— Ти си гений — рече Донеган. — Магически, мистичен гений. Песни ще пишат за теб в годините пред нас. Не че ще са много хубави тия песни и повечето ще са фалшиви, и ще включват много тананикане, но ще са песни и това е най-важното.
	Фрайтнинг помогна на Грейшъс да се изправи и двамата се шмугнаха през вратата.
	— В следващата стая има двама Секачи — прошепна Сарацен. — И двамата с лице към нас.
	— Аз ще се справя с това — обади се Грейшъс.
	Аурора се намръщи.
	— Сигурен ли си?
	Грейшъс махна с ръка и отпъди нейните притеснения, след което извади червена гумена топка от джоба си.
	— Това не са ти кутрета — припомни му Донеган.
	— Всички да си прикрият очите — каза Грейшъс, стисна топката няколко пъти, разтупа я, а после я метна през вратата. Векс се извърна точно преди ярка светкавица да освети всичко.
	Тишина. Никакви аларми. Никакви звуци от падащи тела.
	Грейшъс пролази до вратата и надникна. Най-накрая си отдъхна от облекчение.
	— Сработи.
	Векс и останалите го последваха. Двамата Секачи си стояха съвсем неподвижно.
	Фрайтнинг се приближи до единия бавно, размахвайки ръка пред визьора.
	— Какво им направи?
	— В момента са изключени на ниво усещания — обясни Грейшъс. — Ще се свестят след няколко минутки, без да имат представа, че се е случило нещо необичайно.
	— Изключени на ниво усещания? Хубаво, добре звучи. Сигурен ли си, обаче, че не им проми мозъците току-що?
	— Съвсем сигурен — отвърна Грейшъс. — Такова де, има риск, но… Нее, добре са си. Изчисленията ми са верни. Не използвам това нещо за пръв път, а и изпитанията не показаха признаци за нарушени когнитивни възможности.
	— И кой беше обект на изпитанията? — попита Аурора.
	— Изпробвам всичко върху себе си преди да го прилагам на терен.
	Тя го изгледа.
	— Изпържил си собствения си мозък?
	— И не ми навреди изобщо, като изключим малко замаяност и гадене, и постоянното странно пищене в ушите. А, и внезапни припадъци и резки смени на настроението, както и ужасна параноя. Освен тези, страничните ефекти са нулеви, е, ако не броиш изтръпналите пръсти. Пък аз не го броя това.
	— Понеже си загуби и умението да броиш — обади се Донеган.
	— Е, то това беше временно — сопна се Грейшъс. — Нали сме вътре?
	— Е да, вътре сме — отвърна Векс. — А сега трябва да се доберем до меча без да срещаме магьосници или Секачи по пътя. Сарацен? Мислиш ли, че ще успееш да ни заведеш?
	— Разбира се — каза Сарацен и затвори очи. Бавно завъртя глава и посочи. Очите му се отвориха. — Насам.


>	Двадесет и три

	— Колко време има докато застанат на позиция?
	Сангуайн погледна към часовника си.
	— По-малко от пет минути.
	Джак кимна и се загледа към града.
	— Красиво е тук.
	— Студено.
	— Е, ти така ще кажеш, вярно. Нали си от по-топли краища. Изнежен си.
	— Тъй ли?
	— Естествено, че е — обади се Танит, докато ги приближаваше изотзад. — Ти си тексаско момче. Свикнал си да те пече слънцето. В Лондон ни се налага да сме малко по-корави, нали, Джак?
	— Вярно, че трябва — отговори Джак и изкуцука до ръба на покрива.
	— От колко време се размотаваш наоколо, всъщност? — попита Сангуайн Джак.
	— Кой, аз ли? И аз не знам, честно. Не помня да съм бил хлапе. Не помня ни семейство, ни нищо. Помня само последните неколкостотин години, а преди туй ми се размътват нещата. Помня туй-онуй от преди, но… — Той вдигна рамене. — Ако питаш мен, винаги съм бил жив, но помня само последните няколко века.
	— Може и да си късметлия — рече Сангуайн. — Помня всяка дребна подробност от детството си, а ми се ще да не можех.
	— Поне знаеш откъде идваш.
	Сангуайн изръмжа, без да каже нищо.
	— И поне не си самотен — продължи Джак. — Докато си с тези очила, никой няма да те погледне и да си помисли, че нещо не си в ред. Ами аз? Всичко, което _съм_ е „не в ред“.
	Сангуайн остана на място, докато Танит заставаше до Джак на ръба.
	— Може би ако напускаше Лондон по-често — каза тя, — може би ако пътуваше по света, щеше да намериш други като теб.
	Джак се засмя кратко.
	— Това само ако предположим, че _има_ такива като мен. Знам, казваш, че имаш някаква супер тайна информация за това какво представлявам, но много отдавна стигнах до заключението, че съм единствен по рода си и времето ми изтича. Съвсем скоро ще направя една грешна стъпка или ще попадна на грешната жертва и край с мен. А умра ли аз, умира и моят вид.
	Танит кръстоса ръце пред гърдите, за да се предпази от студа.
	— Обмислял ли си някога да се кротнеш и да се устроиш някъде? Да пробваш да отгледаш някое друго Спрингхийлдче? Няма да са чистокръвни, но толкова по-добре за тях, ако трябва да съм честна.
	— Ама разбира се — отвърна Джак, — няма проблем. Гледам, че опашка се е извила от жени, дето се натискат да грабнат шанса да се установят с мен.
	— Не ти трябва опашка от жени — възрази Танит. — Трябва ти една жена.
	— Амии? Да не ми предлагаш?
	— Не аз — засмя се тя. — Но може и да познавам една, която да прояви интерес. Може и ти да я познаваш.
	Джак се поколеба, сякаш не му се щеше да демонстрира нетърпението си.
	— Аз… Аз съм хвърлил око на една.
	— Казал ли си й?
	— Какво? Нали ми каза, че най-добре да не казвам нищо. Да я игнорирам.
	— Тъй ли съм казала? — намръщи се Танит. — Аа, да. Е, бях заета тогава. И просто исках да млъкнеш.
	Джак въздъхна.
	— Както и да е, какво бих казал така или иначе? Ти си една малка хубавица, искаш ли да прекараш остатъка от живота си с мен?
	Сангуайн не можа да се въздържи.
	— Хубавица? — повтори.
	Джак извърна рязко глава.
	— Дори не си и _помисляй_ да я обидиш.
	Сангуайн вдигна ръце.
	— Нее, не, ей, въпрос на вкус, братче. Ако питаш мен, Танит има най-красивото лице на цялата земя…
	— Ауу, благодаря — прекъсна го Танит.
	— … следвана плътно от онази Чайна Сороуз.
	Танит разкриви лице.
	— Но да — продължи той, — предполагам, че по един свой особен начин, Анис е една малка хубавица.
	Джак се вторачи в него.
	— Какво?
	— Може и да има нужда от една баня, от четка за коса, малко овлажнител и може би леека козметична интервенцийка, но ако се мушне в една нова рокличка — нищо прекалено откриващо или тясно, то пред теб ще се появи… ами, такова де, ще се появи една ниска набита жена в рокля. Което си е супер, ако целиш точно това.
	— Не харесвам Черната Анис.
	— А, добре де, обичаш я, каквото ще да е.
	— Не обичам Черната Анис! Защо всички мислят, че обичам Черната Анис?
	Танит се намръщи на Джак.
	— Хубава работа, не разбирам вече. За кого говориш тогава?
	— Сабине!
	— Сабине? Ти и Сабине? _Ти?_ И _Сабине_?
	Лицето на Джак пламна и той се извърна.
	— Знам, че е нелепо. Красива млада жена като нея. Дърт и грозен изрод като мен.
	— Доста е нелепо — съгласи се Сангуайн.
	— Сърцето си иска, каквото си иска — обади се Танит и потупа Джак по рамото.
	Джак поклати глава.
	— Аз съм глупак. Заблуждавам се, ето това правя. Я ме вижте. Защо някой, толкова прекрасен като нея ще иска да има нещо общо с мен? А и като се опитвам да се правя на чаровен и на остроумен покрай нея и всеки път звуча като… и аз не знам.
	— Отчаян? — предложи Сангуайн. — Мизерен? Жалък?
	— Дам. Всичките тия. Отвращавам я. Поглежда ме и стомахът й се преобръща. Говори с мен, а само се чуди как да се махне. Никога няма да я имам. Обречен съм да остана самотен до края на нещастния си животец.
	— Знаеш ли какво ми каза тя? — попита Танит. — Каза, че си търси нов мъж. Каза, че е отегчена от типа мъже, с които по принцип излиза и че иска някой по-… различен.
	— Е, аз съм различен, как не.
	— Каза, че не й пука за външния вид — продължи Танит. — Просто иска някой, който да я разсмива. Ти можеш ли да я разсмиваш, Джак?
	— Мисля… май да.
	— Понеже, знаеш ли какво още? Като ми го казваше това, непрекъснато те стрелкаше с поглед.
	— Сериозно?
	— Сериозно.
	Джак притихна. Сангуайн направо виждаше надеждата, която избуяваше вътре в него, а Джак като че ли поизправи стойката, вдигна по-високо глава, така че когато Танит замахна с меча, главата му се отдели чисто, без да има нужда от допълнителни удари.
	Тялото се строполи, а главата отскочи веднъж близо до него, а цилиндърът падна от нея, докато тя се търкулна и спря.
	— Можех аз да го свърша — рече Сангуайн. — Нямаше нужда да го правиш ти.
	Танит вдигна рамене и забърса кръвта от меча си.
	— Струваше ми се справедливо да съм аз — отвърна тя. — Хареса ли ти онази част дето Сабине би могла да си падне по него?
	— Хареса ми. Наистина беше много мило от твоя страна да му подсладиш така последните мигове.
	— Е, да — отвърна Танит, — типично за мен. Дай ми шестдесет секунди да се добера до другите и после избутай тялото.
	Тя скочи от покрива и изчезна.
	Сангуайн премести тялото до самия ръб и зачака. След като минаха шестдесет секунди, преброи още петнадесет, само от щедрост, а после избута тялото с крак. Трупът на Спрингхийлд Джак падна тромаво, загубило онзи финес, който демонстрираше, докато танцуваше по покривите. Падна на улицата долу във влажна, оплетена плетеница от крайници и счупени кости, а от мястото си на покрива Сангуайн чуваше писъците на минувачите. Изрита и главата подир тялото, после вдигна цилиндъра и го метна по вятъра.


>	Двадесет и четири

	Танит изчака докато последния от пазителите хукна да разследва източника на всичките тези викове, после се измъкна от укритието си. Бързо се придвижи по тясната уличка и забеляза Темз Шавон и трима от хората му, които тичаха от другата страна. Срещнаха се по средата до един голям метален кран, а той потупа стената.
	— Това е мястото, което наричаме търговския вход — обясни. — Ще те въведе в складовото помещение. Там обикновено няма никого. Какво ще правиш след това, не ми влиза в работата.
	Танит изследва стената.
	— Как се отваря?
	— Не се отваря — отвърна Шавон. — Заставаш тук, активираш механизма и ставаш невеществен за три секунди. През тези три секунди минаваш през стената.
	— А как да активирам механизма?
	— Съжалявам, тази малка тайна няма как да ти я споделя. Ще ти го активирам веднага, щом си получа заплащането. А как ще излезеш, пак си е твоя работа.
	— Погрижила съм се за това — отвърна тя. — Моля те, отдръпни се, не искам да изплашиш съучастниците ми.
	Щом Шавон и хората му се скриха зад крана, Танит извади телефона и натисна „ИЗПРАТИ“. Само миг по-късно дотича Сабине, следвана от Анис и Вилхелм. Дъск се появи последен. Юмруците му бяха стиснати здраво и се потеше. Тялото му трепереше. Следвайки инструкциите на Танит, не беше вземал серума си и сега се бореше с промяната. Танит го държеше под око.
	— Къде е? — попита Вилхелм със страх в гласа. — Къде е вратата? Каза, че ще се срещаш със свръзката си. Къде е той?
	— Вилхелм — рече Танит, — успокой се.
	— Пазачите ще се върнат всеки момент! Ще ни намерят! Ще ни арестуват или ще ни убият! Трябва да бягаме!
	Сабине пристъпи към него и здраво го зашлеви. Той се вторачи в нея шокиран.
	— Спри да се паникьосваш — каза Сабине.
	— Добре — измънка той.
	Сабине погледна към Танит.
	— Научи ли как да влезем?
	— Да.
	— Какво чакаме тогава?
	— Само трябва да се разплатя с човека — отвърна Танит, докато наблюдаваше как очите на Сабине се отварят все по-широко, когато хората на Шавон я сграбчиха из отзад.
	— Привет, Сабине — каза Шавон, докато тя се бореше да се освободи. — Наистина ли смяташе, че ще ми се измъкваш вечно?
	— Танит — обади се Сабине, — моля те, помогни ми, той ще ме убие…
	— Това са рисковете, които поемаш, когато измамиш гангстер — отвърна Танит. — Господин Шавон, активирайте механизма и работата ми с вас приключва.
	— Танит, не! — извика Сабине. — Анис, направи нещо!
	Черната Анис изсумтя.
	— Това може и да те научи да не крадеш чужди мъже.
	— Какво? Какво по дяволите…? Вилхелм! Дъск! Помогнете ми!
	Вилхелм упорито гледаше в обувките си, а Дъск сякаш дори не забеляза молбата на Сабине, толкова беше зает със собствения си проблем.
	— Заведете я в микробуса — нареди Шавон. Хората му повлякоха Сабине с гръб, като покриха устата й, за да заглушат виковете. Последното нещо, което Танит видя от нея, бяха очите — широко отворени и пълни със страх, след което изчезна в сенките.
	— Съберете се близко — инструктира ги Шавон — и застанете с лице към стената. Когато преброя до три, бързо минете напред. Много бързо, ясно ли е? Ако се втвърдите на средата на пътя през стената, ще стане мазало.
	Танит се обърна към стената. Шавон бе някъде зад тях. Пребори се с желанието си да надникне. Щеше наистина да е много полезно да знае как да се промъква в Убежището.
	— Три — започна Шавон, — две, едно. Напред.
	Отнякъде ги заля светлина и цялото тяло на Танит затрепери. Надигна ръка към стената и можеше да вижда тухлите през нея. Беше ръката на призрак — бледа и леко луминисцираща. Направи крачка напред, като се насилваше да остане с отворени очи, докато минава през стената, на ръба да се засмее от усещането. И тогава се озова от другата страна, в стая с приглушена светлина, след което се върна към нормалното си състояние.
	— Всички ли са цели? — попита.
	Вилхелм трескаво се опипваше, за да се увери, че е добре. Анис въобще не си направи труда, а на Дъск не му пукаше. Той стискаше очи от болка и Танит забеляза как се бяха заострили зъбите му — сякаш разпаряха венците и запълваха устата му. Малко оставаше.
	— Мислех, че сме един екип — рече Анис.
	Танит погледна надолу към нея.
	— Ние сме екип.
	— Ами Сабине? Тя не беше ли също от нашия екип?
	— Беше много важна част от него. Тя беше заплащането.
	— Няма ли да предадеш и нас, както предаде нея?
	— Не — отговори Танит, — разбира се, че не. Сабине не принадлежеше към нас и ти го знаеш. Тя не е като нас. Но имахме нужда от нея, а сега, когато я няма, ние останалите можем да продължим. Ти. Аз. Дъск. Сангуайн. Дори и Вилхелм.
	— И Джак — допълни Анис.
	Танит кимна.
	— Разбира се, да. И Джак. Екипът нямаше да е екип без Джак. Хайде, нямаме много време.
	Познаваше това Убежище прекрасно, така че ги водеше по коридори, които никой не използваше, вмъкваха се в празни стаи, за да избягват патрули на Секачи. Колкото повече се доближаваха до Хранилището обаче, толкова по-трудно им се удаваше да остават незабелязани. И все пак късметът им проработи по-дълго, отколкото тя бе предполагала. Вече бяха пред вратата на Хранилището, когато трима магьосници се натъкнаха на тях.
	Тримата се вторачиха в тях, а после взеха да отстъпват.
	— Дъск — меко каза Танит, докато магьосниците се обръщаха и бягаха.
	Дъск се хвърли да ги преследва, ниско до земята и на едри подскоци почти ги настигна. Задърпа кожата на гърдите си, кожата му веднага се раздели, а вампирът напусна човешката форма на Дъск. Изчезна зад ъгъла, скъсявайки дистанцията между себе си и плячката.
	— Хайде — каза Танит. — Преди да се е върнал за нас.
	Изтичаха до вратата, вмъкнаха се вътре и я захлопнаха след себе си. Хранилището беше огромно. Книгите и магическите предмети стояха наредени на лавиците, някои бяха открити, други — зад бронирани стъкла. Мечовете бяха прибрани в шкаф в дъното на стаята и Танит поведе другите направо към тях, когато се чу глас…
	— Не бих направил още една стъпка, ако бях на ваше място.
	Танит бавно се обърна и се усмихна на Векс и другите, които стояха с невъзмутим вид. Тя чакаше да нахлуят и Секачи, но когато това не се случи, усмивката й стана по-широка.
	— Не знаят, че сте тук, нали? — попита. — Никой не знае. Виж ни само. Като две капки вода, нали? Ние се промъкваме тук, вие се промъквате тук. Ние искаме да откраднем меча, вие искате да откраднете меча. Като в добрите стари времена.
	— Само че има една малка разлика — отговори Векс. — Ние сме шестима, а вие сте само трима.
	— А, да — рече Танит, — но някъде из това Убежище си имаме и вампир.
	— Който ще ви види сметката веднага щом види нашата — отвърна Сарацен. — Привет, Танит. Добре изглеждаш.
	— Сарацен Ру и Фрайтнинг Джоунс — каза Танит. — Двама бивши. И Аурора. Здрасти, Аурора. И всички искате да ме убиете. Това никак не се отразява добре на самочувствието ми, да знаете.
	— Не сме тук да те убиваме — заяви Фрайтнинг. — Тук сме, за да те спрем. И да те арестуваме, ако можем.
	— За да ме излекуват? Нямам нужда от лечение. Вижте ме. Не ви ли изглеждам щастлива? Мисля, че всички трябва да направят крачка назад, да се отпуснат и да приемат, че това е новото ми аз. То е същото като старото ми аз, но подобрена версия.
	— Няма да вземеш меча — каза Векс. — Предпочитаме да го разрушим преди да ти позволим да сложиш ръка върху него.
	Смехът й беше толкова внезапен и толкова искрен, че наистина застави Векс да се намръщи, а тя обяви:
	— Е, ако знаех по-рано, можех да си остана вкъщи!
	— Чакай — обърка се той, — значи ти _унищожаваш_ оръжията, това ли правиш?
	Танит се ухили.
	— Разбира се. Искате да ги използвате, за да убиете Даркесата, а аз искам да ги стопя на шлака, преди дори да се е появила. Виждала съм бъдещето. Виждала съм какво става с нея. На хората като вас — ще имате нужда от оръжия Богоубийци, за да я накарате да ви забележи.
	— А останалите от малката ти бандичка? — попита Сарацен, поглеждайки към Анис и Вилхелм. — Разбирам защо Танит иска края на света — има си Останка в себе си, но ти, Анис?
	— Живея на този свят вече повече от двеста години — отвърна Анис, мънкайки. — И един приятел не съм имала. Никой никога не ме е обичал, на никого не му е пукало за мен. Няма да е толкова зле да видя как светът рухва в пепелища.
	— Вилхелм? — обърна се Векс към Вилхелм. — Не можеш да ми кажеш, че искаш да умреш.
	Вилхелм облиза устни.
	— Аз просто… Не искам да умирам, не, само че… Ако направя това, ще си получа възнаграждението. Всички ще си получим възнагражденията. Наистина съжалявам за, нали знаете, за това, че ви предадох и всичко останало, но получих предложение, на което не можех да откажа…
	— Не се извинявай — прекъсна го Танит. — Толкова е досадно. Слей се с натурата си на безгръбначно, Вилхелм. Това е единственият начин хората да те харесат.
	— Танит Лоу — каза Векс, — арестувана си.
	— Не можете да ме арестувате чак оттам.
	— Какво ще кажеш да се срещнем по средата?
	— Може — отвърна Танит, ухилена до уши, докато вадеше меча.
	И тогава алармите завиха.


>	Двадесет и пет

	Тежките врати се захлопнаха, алармите започнаха да вият, а навсякъде около тях наскачаха Секачи. От един скрит тунел нахлуха магьосници, ръцете и очите им сияеха мощно, а в дланите им танцуваха пламъци. Беше капан. Беше капан, в който всички се бяха хванали.
	— Никой — каза дребен мъж, който се приближаваше — да не мърда.
	Векс погледна към другите, за да се увери, че няма да направят някоя глупост. После погледна към Танит и нейната шайка. Анис въртеше бясно глава насам и натам, с тревога в очите, но кожата й все още не посиняваше, което си беше добър знак. Вилхелм изпищя, разбира се, а Танит остана спокойна, с леко подигравателна усмивка на лицето си.
	Името на дребния човек беше Палавер Грейвс. След убийството на Великия маг Стром, Котернус Оуд се изкачи по стълбицата, за да заеме мястото му, а Грейвс, от своя страна, запълни мястото на Оуд като Старейшина. Векс не бе имал много вземане-даване с него през годините, беше го срещал веднъж или два пъти, но нямаше представа дали го харесва, или не.
	— Я се вижте, досадни дребни мушици, — бавно издума Грейвс, наслаждавайки се на момента, — всички безпомощно уловени в мрежата ми.
	О да, Векс беше вече съвсем сигурен, че не харесва този тип.
	— Декстър Векс — изрече Грейвс. — Сарацен Ру. Грейшъс О’Калахан. Трима ирландски магьосници влизат с взлом в английското Убежище, за да откраднат оръжие с безгранична мощ… някой би могъл да каже, че това е добра причина за започване на война.
	— Това няма нищо общо с ирландското Убежище — каза Сарацен. — Ние сме тук по собствена воля.
	— Даа, да — отвърна Грейвс, — разбира се, че така ще кажете. И, виж ти, кой бил с теб? Фрайтнинг Джоунс, оперативен агент на най-голямото Убежище в Африка. Донеган Бейн, английски магьосник и измамник.
	— Аз съм измамник — повтори Донеган и звучеше доволен.
	— И Аурора Джейн — завърши Грейвс, — американска магьосница, която предаде собственото си Убежище. Всички вие би трябвало да се срамувате от себе си.
	Аурора кимна.
	— Реших — каза тя. — Не те харесвам.
	Векс я погледна.
	— Точно това си мислех и аз.
	— И аз — обади се Фрайтнинг.
	— И аз — съгласи се Танит.
	— Ах, да — рече Грейвс, премествайки вниманието си от групата, — нима това не е така прочутата Танит Лоу. Кажи, това версията на продажна зла убийца ли е, или все още си обладана от Останка?
	Сам се засмя на малката си шегичка. Танит се усмихна, но не каза нищо.
	— Беше забавно — продължи Грейвс, — да ви наблюдавам как се промъквате, едни такива тихи и безшумни. Явно е, че ви очакваме още откакто Йохан Старке докладва за липсата на камата преди осем часа. А щом чухме за суматохата в Чикаго, стана ясно, че е само въпрос на време преди крадецът или крадците да се опита да добави и меча към колекцията си. Трябва да призная, обаче, че два комплекта обирджии в съревнование, попаднали в капана ми едновременно, е… това беше неочакван бонус.
	Този път вече Танит се разсмя.
	— Радвам се, че го намираш за също толкова забавно, колкото и аз — каза Грейвс, смеейки се заедно с нея.
	— Всъщност е доста по-забавно.
	— О, съмнявам се.
	— Не, наистина — отвърна Танит. — Бих казала, че точно в този момент се забавлявам много повече отколкото ти би могъл въобще.
	Лицето на Грейвс се помрачи от раздразнение.
	— И защо така? Да не би да се радваш на собствената си глупост? Да не би да се забавляваш от перспективата да прекараш остатъка от нещастния си живот в затворническа килия със заключени магически сили?
	— Не — отговори Танит. — Просто се забавлявам на твоето разбиране за капан, нищо повече.
	Грейвс се увери, че е огледал своите магьосници и Секачи преди отново да спре поглед върху нея.
	— Обградени сте — каза. — Надхитрени. Ние сме повече. Ние сме по-изкусни.
	— Но не сте по-умни.
	— Нима? Смяташ, че си по-умна от мен, така ли? Ти си престъпница, госпожице Лоу. О, да, знам всичко за теб. Обучена си за убиец, после си преминала в бизнеса с наемни услуги, преди да свършиш като ловец на глави на свободна практика. Обичаш да се биеш. Това е всичко, което обичаш да правиш. Докато аз съм академичен тип. Посветил съм целия си живот на магическите езици. Разкривал съм тайни и съм изследвал скрити истини.
	— Това не те прави по-умен от мен — възрази Танит. — Само те прави още по-скучен.
	Търпението на Грейвс вече се изчерпваше и това си личеше по физиономията му.
	— Хвърлете оръжията си и вдигнете ръцете си горе. И някой да изключи проклетата аларма, направо ме заболя главата от нея.
	Танит се ухили, но направи, каквото им бе казано, като остави меча си на земята. Грейшъс и Донеган предадоха пистолетите си. Секачите се нахвърлиха върху им, приготвили окови и миг по-късно воят прекрати, а тежките врати се отвориха. Векс изпъна ръце, за да му сложат чифт лъснати белезници, но в другия край на помещението настъпи суматоха и той забеляза, че Танит изрита някого. Погледна към Секача пред себе си, онзи с белезниците. В последния момент го избута и се отдръпна, наясно, че Сарацен и останалите правят точно същото нещо. Сега вече стояха в плътно каре, в напрегнато очакване и наблюдаваха Секачите и магьосниците около тях, всички нащрек за искрата, която щеше да разпали битката.
	— Това е нелепо! — развика се Грейвс. — Нямате никакъв шанс! Нито един от вас!
	Векс вече виждаше Танит сред група Секачи, отново ухилена до уши.
	— Танит Лоу — каза Грейвс, а гласът му буквално трепереше от възмущение, — ще позволиш на Секача да те окове или ще заповядам да…
	— Попитай ме колко съм умна — прекъсна го Танит.
	— Какво?
	— Попитай ме — повтори тя. — Хайде. Предизвиквам те.
	Той зяпна.
	— Много добре. Госпожице Лоу, колко умна си?
	— Много — отговори му тя. — Винаги съм си била умница, още преди Останката. Не бях гений, не, разбира се. Но бях доста умна. Достатъчно умна, за да се справям с живота, нали разбираш? Но Останката, е… Останката е обитавала някои доста впечатляващи умове, нека ти кажа, и не на последно място сред тях беше Кенспекъл Граус. Чувал ли си за него?
	— Да — отвърна Грейвс, въртейки очи, ама наистина. — Професор по научна магия. Умря преди няколко години.
	— Същият — каза Танит. — Та, макар и _на практика_ да не съм толкова умна, колкото беше той, в същото време съм живяла в главата му. Пазя всичките му спомени в моите. Например спомена за това как да създам даден вирус в газообразна форма, да го сложа в една трошлива стъклена сфера и да метна тази сфера във вентилационната система на дадена сграда.
	Никой вече не обръщаше внимание на Векс и другите. Всички гледаха Танит.
	— Какъв… какъв вирус? — попита Грейвс.
	— Да си гледал онзи филм „28 дни по-късно“ с Килиън Мърфи и Брендан Глийсън? Сещаш ли се за онези разбеснели се зомбита, които тичаха навсякъде?
	Грейвс преглътна.
	— Да?
	— Хубав филм, нали? Даваха го по телевизията преди две седмици. И ми подсказа идеята. Вирус на бяс под формата на газ, пуснат през вентилационните тръби. Това и направих.
	Грейвс се поколеба, после се усмихна. После се разсмя.
	— Значи си ни заразила всички с вирус на бяс, така ли? И сега всички сме безмозъчни бесни зомбита, които пищят и се разкъсват взаимно? Е, това е впечатляващо. Макар че изглеждам забележително спокоен като за заразен със зомби бяс, нали? Както и всички присъстващи. Чудя се защо ли е така? Може би, и това е само едно предположение, може би, защото всъщност не си толкова умна, за колкото се смяташ?
	— Може би — отвърна Танит. — Или може би понеже съм запозната с протокола на това място, успях да предвидя всеки един ход, който направихте до този момент.
	Грейвс се изсмя отново.
	— Като например?
	— Като например пълното блокиране — отговори Танит. — Когато има проникване в Убежището, цялата сграда преминава в режим на блокаж, при който коридорите се заключват и определени зони се вентилират от нови източници. А после, когато блокажът бъде вдигнат, всички онези хора, които са се намирали в споменатите зони и са били изложени на онзи въздух отново получават свободата да се разхождат навсякъде.
	Грейвс започна решително да пребледнява.
	— Ние не сме заразени — обясни Танит. — Но ако се заслушате внимателно, съм почти убедена, че ще можете да чуете онези, които са.
	И сякаш отрепетирано предварително, Векс дочу викове и крясъци, които се приближаваха все повече.
	Грейвс се обърна към магьосника зад себе си.
	— Блокирайте — заповяда. — Веднага. Незабавно. Блокирайте всичко!
	— Не може да го направи — спокойно се обади Танит. — Нужни са двадесет и три минути, за да приключи целият цикъл на блокадата. Така че имаме около двадесетина минути преди онези врати да могат да се затворят отново. Мислиш ли, че ще можеш да оцелееш двадесет минути, господин Грейвс?
	От мястото, на което беше застанал, Векс виждаше вратата. Беше тъмно вън в коридора, откъдето се носеха крясъците, но можеше да различи и форми. Движеха се бързо. Бързо.
	— Пригответе се — каза. — Идват.


>	Двадесет и шест

	Магьосници и Секачи влетяха с писъци през вратите в битка един с друг, докато запълниха цялата стая. Незасегнатите магьосници първо отстъпваха, но като не им остана избор и посока за бягство, започнаха да отвръщат. Онези, които бяха засегнати от газа, зомбитата, изобщо не си правеха труда да прилагат магия или тактика — всички изглеждаха така, сякаш само искат да докопат някого и да го разкъсат на парчета.
	Един мъж нападна Танит и тя го запрати нанякъде. Един Секач я сграбчи за ръката, а тя скочи върху коляното му и го избута в друг магьосник. Дали, защото бяха изпълнени с ярост или страх, всички тези лица започваха да изглеждат еднакво. Тя хвърли поглед към Векс и Сарацен, както и към останалите в другия край на стаята, като удряше всеки, който се приближаваше прекалено. Векс надигна поглед и видя очите на Танит. Тя му се ухили.
	Той хукна към Богоубиеца, но тя беше по-бърза, защото тичаше по стената, над главите на биещите се, хапещи, лаещи маси. Черната Анис вече ставаше синя, ноктите и зъбите й порастваха и тя се хвърли в лудницата, създавайки още хаос. Дори и косите на Секачите не можеха да одраскат синьото покритие, а сплъстената, посивяваща коса се развяваше тежко около ужасяващото й лице, докато се залавяше за работа.
	Танит се приземи до една стъклена витрина, а Векс я сграбчи и я метна настрани. Тя се извъртя, забивайки лакът в ребрата му. Той изръмжа, но устоя, като успя да я препъне. Преди да падне, тя подпря ръка на земята, направи циганско колело и се изправи, точно когато той нападаше отново. Първият му юмрук я пропусна, но вторият я хвана, а после и едно дясно кроше я накара да залитне. Късметлийски удар.
	Тя избърса кръвта от устната си и му се ухили.
	— Харесват ми обувките ти — каза.
	Хвърли се със скок върху него и го събори. Той се затърчи под нея, движейки бедра и подпря коляно върху стомаха й. Ръцете й се сключиха около врата му. Затегна хват. Харесваше й да бъде силна. Той буташе с коляно, но тя успяваше да устои, стискайки още по-силно, а после той я остави да падне върху му, като изстреля един удар с длан по брадичката й. Пред очите й танцуваха светлинки и когато мозъкът й се върна на линия, беше с лице към пода, а Векс — на гърба й, обвил ръка около гърлото й. Как, по дяволите, се беше случило това?
	С крайчеца на окото си забеляза как някакви хора тичат, после Векс бе вдигнат от нея с ритник, придружен от стържене, усети ръце върху себе си, които я вдигнаха да се изправи, но тези ръце се бяха насочили към очите й и раздираха лицето й. Челото на Танит се вряза в носа на едно зомби и то изви, а тя повтори удара и се отдалечи накуцвайки. Някаква жена посегна да я хване и Танит я срита по коляното, по ребрата и по главата, с бързи и ритмични откоси, които я повалиха на място.
	Зад Танит Векс залягаше, за да избегне един див замах. Сграбчи нападателя си, преметна го през бедрото си и скочи върху слабините му, за да го отстрани от боя. Танит се присъедини към него и сега стояха заедно и обезвреждаха зомбитата, докато онези налитаха. Танит се въртеше и раздаваше ритници и удари с глава. Векс удряше и душеше и укротяваше. Явно не желаеше да остави някого с постоянна травма, ако можеше да го избегне. Танит нямаше такива задръжки.
	Един Секач скочи към нея, а тя му се изплъзна, като го избута към Векс, който забеляза косата точно в последния момент, за да успее да залегне. Отдели един миг да я изгледа, а тя отдели един, за да му се ухили, след това още повече зомбита се спуснаха върху им и последва още повече удряне и ритане, и чупене на ръце, носове, челюсти, ребра… Сърцето й биеше бясно, пулсът — тупкаше, а кръвта препускаше през възбуденото й тяло. Усмивката й беше черна, лицето — покрито с черни вени, а русата коса се вееше, докато тя се биеше, а денят беше прекрасен за живот и беше чудесен да нараняваш хората.
	И тогава вдигна поглед в големите черни очи на един вампир и усмивката се изпари.
	Създанието скочи, тя направи салто над главата му и ноктите му раздраха гърба й. То се разби в една група зомбита зад нея, впи зъби в нечий врат, докато с нокти разкъсваше останалите наоколо. Танит прехапа устни от болка, докато усещаше как кръвта се стича към талията на панталона й. Не го прие лично. Дъск нямаше контрол върху вампирската си страна. Създанието не я беше нападнало заради човека, който беше, а просто защото очевидно представляваше апетитна хапка. Сочна, дори.
	— Колко трае ефектът? — попита Векс, застанал отново до нея, докато прилагаше шепа енергия, за да срази един магьосник.
	Танит изчака един озъбен маг да се приближи достатъчно, след което го срита в лицето.
	— Десетина минути или нещо такова — отвърна тя, докато наблюдаваше как магьосникът се завърта и пада. — Или докато не изпаднат в безсъзнание. Което се случи първо.
	Някой се сбута с тях и двамата заедно го изблъскаха обратно в тълпата.
	— Виж ни само — рече Танит, — заклети врагове, които се бият рамо до рамо.
	— Понякога се налага да избираме по-малкия дявол, нали се сещаш — изръмжа Векс.
	— Така си е — отвърна тя с ослепителна усмивка.
	Векс стовари един лакът в челюстта на някакъв магьосник, а Танит се измъкна от нечии ръце и заби странично длан в гърлото на друг. После отново се издърпа назад, заставайки до Векс.
	Около тях настъпи внезапно затишие — сякаш всички се бяха наговорили да ги игнорират за малко и Танит не пропусна да се възползва. Обърна се и замахна с ръка точно в мига, в който и Векс направи същото. Нейният юмрук удари него, а неговият — нея и светът се килна, а тя вече падаше, удряйки глава в коляното на някой изпаднал в безсъзнание.
	Пред очите й всичко плуваше. Звуците сякаш идваха някъде от далеч. Погледна към тавана без никакви мисли в главата. Един Секач запрати друг, а той се препъна в нея, но на нея не й пукаше. Не за пръв път двама мъже се биеха за нея.
	Малката шегичка я накара да се усмихне, след което пред погледа й се появи разтревожено лице.
	— Танит? Танит, мъртва ли си?
	Вилхелм. Изглеждаше изплашен. Както обикновено.
	Разтресе я.
	— Танит? Моля тя, нека не си мъртва. Нека не си мъртва.
	— Клепачите ми мигат и те гледам — промърмори тя. — Най-общо казано, умрелите не правят нито едно от двете.
	— Ох, слава Богу — рече той и продължи да бръщолеви, докато я издърпваше да стане.
	Краката й трепереха, но силата се завръщаше бързо. Това се казваше кроше от страна на Векс. Той самият лежеше на земята до тях и правеше всичко възможно да се изправи.
	— Изритай го — нареди Танит.
	Вилхелм окръгли очи.
	— Аз ли? Аз не съм, не съм побойник, Танит. Казах ти. И да исках, не знам как да…
	— Просто го изритай — каза тя. — По лицето. Преди да се е изправил. Сега, Вилхелм. _Сега._
	С почти разреван вид, Вилхелм подритна Векс по крака едва-едва.
	— По _лицето_ — повтори Танит.
	Вилхелм притисна стъпалото си към ухото на Векс и сякаш се опита да го изпъди, както се пъди мръсно коте. Танит изръмжа, дръпна Вилхелм настрани и срита Векс в челюстта. Той се срина.
	— Не ме гледай така — обади се Вилхелм. — Казах ти, че не съм побойник. Казах ти, че нямам работа тук. Дори не разбирам защо ме доведе!
	Тя го хвана за ръка и го заведе до витрината.
	— Понеже си ми много важен, Вилхелм. Чичо ти е човекът, който е инсталирал охранителната система за меча, знаеше ли това?
	Въпреки страха си Вилхелм се намръщи.
	— Така ли?
	— О, да. Разпознаваш ли това? — Тя посочи изображението, гравирано отстрани на витрината. — Това е фамилният ти герб, нали така? Единствените хора, които могат да отворят тази витрина, са Старейшините на Убежището и човекът, който я е създал… или някой с неговата кръв.
	— Мога да я отворя? — попита Вилхелм, задъхан от почуда.
	— Да. Нещо такова. Като казвам „с неговата кръв“, имам предвид буквално… такова де…
	Хванала здраво ръката му, тя изтегли меча си от ножницата и отсече малкия му пръст. Вилхелм се разпищя и зави, падна на колене, а тя го остави да си изстрада шока. Хванала пръста за кокалчето, тя надращи кървав символ върху фамилния герб и загледа как гербът започна да свети. Нещо прищрака и витрината се отвори.
	Танит подхвърли пръста обратно на Вилхелм — без дори да получи благодарност за това, и плъзна меча си в ножницата на гърба си. След това вдигна Богоубиеца от кадифената възглавничка. Беше тежък. Беше голям. Само острието беше по-дълго от нейния ръст. Невероятно яко изглеждащ меч, в ръцете на невероятно яко изглеждаща мацка.
	Усмивката отново се върна на лицето й.
	Един Секач се втурна към нея и тя замахна. Мечът беше тежък и неудобен и Секачът успя да го избегне, с изключение на връхчето. Ала това беше оръжие Богоубиец — каквото порежеше, то просто умираше. Връхчето разпори палтото на Секача и ако беше обикновен меч, щеше да направи обикновена драскотина. Ала в случая, драскотината стана цепнатина, която раздели тялото му на две.
	— Еха — рече Танит.
	Замахна отново, отнемайки три живота едновременно. Този път телата им сякаш се разпаднаха преди острието дори още да ги е докоснало. Е, това вече се казваше острота.
	Забеляза как Ловците на чудовища се движат през тълпата бесни зомбита като косачка през ливада, помитайки всичко живо пред себе си. Двамата се биеха партньорски, пазейки взаимно гърбовете си. Понякога Бейн довършваше противника на О’Калахан, а понякога О’Калахан довършваше противника на Бейн. Сарацен и Аурора се биеха заедно с хората на Грейвс, а самият Грейвс беше под опеката на Фрайтнинг. Ама че отборче.
	Екипът на Танит пък или онова, което бе останало от него, не се справяше никак добре. Вампирът убиваше всичко живо около себе си, Вилхелм още пищеше заради едно нищо и никакво отсечено пръстче, а Черната Анис лежеше мъртва на пода. Синята й кожа бе останала непокътната, но острието на една коса си беше проправило път към огромната зинала уста на Анис, проболо мозъка й изотдолу. Горката мъртва Анис. Танит се съмняваше някой да оплаче загубата й. Поне Танит нямаше да го направи със сигурност.
	Хукна нагоре по стената, по тавана и навън през вратата. Скочи на земята и продължи, изваждайки телефона от джоба си и набирайки номер.
	— В мен е — съобщи. — Сега би бил един удачен момент да ме спасиш.
	Сангуайн отвърна:
	— Активирай си GPS-а и пристигам на бял кон.
	— Моят герой — рече тя и затвори. Миг след това отново започнаха да вият аларми, когато защитните системи на Убежището засякоха някого, който копаеше в земята. След още няколко мига, тя се намръщи. Не би трябвало да отнема толкова време. Провери телефона си и се увери, че GPS-ът изпраща сигнал, когато Сангуайн изскочи от пода пред нея сред фонтан от камъни и пръст, извън контрол и сипещ ругатни, отскочи от стената и се свлече на колене.
	— Това — рече Танит, — не беше най-доброто влизане, което човек би могъл да измисли.
	— Сложили са нещо там долу — отвърна той, като едва говореше от яд. — Приближих се и изведнъж се оказа, че ме преследват. Някой ми дишаше във врата. Нещо друго пък се опита да ми отреже пътя. Не видях кои са, но са големи, бързи са и умеят да правят онова, което и аз.
	— Можем ли да се измъкнем?
	— _Аз_ бих могъл, може би, да се държа на разстояние от тях, но двамата? Не.
	Тя загриза устна.
	— По дяволите.
	Той се огледа.
	— Та, само ти ли?
	— Анис е мъртва, Дъск е като отвързан, а Вилхелм още врещи — отвърна Танит. — Горе-долу както си го представях.
	— Ама че голям меч.
	— Да, големичък е — Тя му го подаде. — Вземи го. Изнеси го оттук.
	— Моля?
	— Ще намеря как да се измъкна. Занеси го при останалите оръжия и ще ги стопи.
	— Няма да те оставя тук.
	— Били Рей — започна тя, като гледаше в очилата му, — имай ми доверие. Ще те следвам плътно. Но важното нещо, наистина важното нещо, е мечът. Камата и лъка, и копието. Те трябва да бъдат унищожени — сега, докато имаме тази възможност.
	— Няма начин да си тръгна оттук без теб. Имахме план. Да се придържаме към него.
	— Планът не включваше онова, което те дебне сега там долу.
	— Значи няма да си тръгнем през земята. Ще се махнем през стените. Да не мислиш, че някоя друга аларма в повече ще направи впечатление на някого. Просто си излизаме оттук.
	— Много неща могат да се объркат.
	— Танит…
	Тя го прекъсна.
	— Били Рей, това е новият план, ясно? Това ще направим. Ти се махаш оттук веднага и унищожаваш Богоубийците. Аз се справям сама и се срещам с теб.
	— По дяволите, жено…
	Тя го награби, целуна го, напъха Богоубиеца в ръцете му и отстъпи.
	Той я погледна.
	— Ще се омъжиш ли за мен?
	— Какво?
	— Може би не е най-подходящият момент…
	— Мислиш ли?
	— Но те моля да станеш моя съпруга. Ще ми окажеш ли честта?
	— Аз… Слушай, изкарай този меч оттук и когато се срещнем отново, ще ти дам отговора си, става ли?
	— Става — отвърна той. — Хубаво. Обичам те.
	Земята се разтроши, докато той потъваше в нея, и само миг след това Векс и Сарацен се появиха препускащи по коридора с вампира по петите си.
	— Ох, по дяволите — въздъхна Танит.
	Векс и Сарацен я подминаха в тръс. Танит скочи на тавана и хукна паралелно с тях. Завиха зад един ъгъл и продължиха.
	— Някой от вас да има план? — попита ги изотгоре.
	Сарацен бе твърде зает да диша тежко, за да отговори. А преди бе толкова по-стегнат. Векс, от своя страна, никак не изглеждаше да е затруднен от скоростта, с която се движеха.
	— Да се разделим — каза той, като вдигна очи, за да я погледне. — Ние продължаваме натам, а ти спри да тичаш въобще. Това ще е последното нещо, което очаква. Да се надяваме, че шокът ще му докара някой инфаркт или нещо такова.
	— Или — запъхтяно се обади Сарацен — можем да влезем в някоя стая, а… Танит може… да запечата вратата зад нас.
	— Това е по-лесният вариант — заключи Векс. — Добре, да го направим тогава.
	Танит скочи на земята, а Векс и Сарацен нахлуха в някаква конферентна зала. Тя се шмугна вътре след тях и се обърна, докато те захлопваха двойната врата. Тя притисна ръка към дървото, но вампирът се блъсна в тях от външната страна и го отвори с трясък, от което Танит се озова на пода. Вампирът се метна към нея, но струя енергия го запрати назад.
	Танит се надигна, изскочи в коридора и се опита да захлопне вратата, като заключи Векс и Сарацен вътре с вампира, но Векс мушна ръка в дупката.
	— Ау — изръмжа той, отваряйки вратата достатъчно, за да могат да се измъкнат навън заедно със Сарацен.
	— О, добре — каза Танит. — Успяхте…
	Вратата се затвори, а тя притисна ръка към дървото и то засия. Вампирът се блъсна от другата страна, но вратата дори не помръдна.
	— Какво ще кажете? — рече тя. — Всъщност сме доста добър екип.
	Сарацен залегна, Векс скочи нависоко и двамата заедно я повалиха и я приковаха към земята. Тя се опита да ги отхвърли, но Векс я сграбчи за китката и я изви. Тя се бори, докато не почувства хладната стомана на белезниците и чу щракване зад гърба си. Силата й веднага спадна, а магията й избледня. Векс издърпа дясната й ръка обратно, връзвайки я към лявата. Сарацен взе меча й преди да се изправи, а Векс я хвана за ръка и й помогна да стане.
	— Танит Лоу — каза той, — арестувана си.
	— Ех, направо развали купона, Декстър.
	— Извинявай — Двамата се върнаха по обратния път с Танит помежду им. Тя осъзна, че и алармите бяха спрели да вият. Не се чуваше шум от борба. Не й пукаше. Единственото, което я интересуваше, беше дали Сангуайн бе успял да се измъкне с Богоубиеца. Онова, което имаше значение, беше само да се унищожат тези оръжия.
	— Ако имаш късмет — рече Векс, — може да се съгласят да излежиш присъдата си в Ирландия. Знам, че Гастли иска да направи всичко възможно да ти помогне.
	— Не може да ми се помогне — отвърна тя. — И колкото по-рано го приеме, толкова по-добре за него.
	— Открили сте я — извика Грейвс, докато се приближаваше към тях с един взвод Секачи зад гърба си. — Отлично.
	Двама Секачи се приближиха, хванаха я за ръце те от двете страни и я отделиха от Векс.
	— Има нужда от медицинска помощ — обади се Сарацен. — Освен това бихме желали още сега да отправим молба да позволите да излежи присъдата си в ирландски затвор, където нашите лекари ще могат да работят върху отделянето на Останката от нейното тяло.
	— Тя е английски магьосник, арестуван на английска земя — отговори Грейвс. — Тя ще прекара остатъка от живота си, гниейки в английска килия, много благодаря. А, и като споменахме гниене по килиите…
	Секачите сграбчиха Векс и Сарацен.
	Сарацен се изви, като се опитваше да се откопчи.
	— Какво, по дяволите, правите?
	— Влязохме с взлом — напомни му Векс.
	— А — рече Сарацен, — вярно — след което позволи да му сложат белезниците.
	Танит ги огледа и двамата.
	— Доволни ли сте сега? — попита. — Сега всички сме оковани. Можехме да избягаме, но не. Трябваше да си играете на добрите момчета.
	— Такива сме си — отговори Векс.
	— Вие сте идиоти.
	— И това също е вярно — заключи Сарацен, с малко тъга в гласа.


>	Двадесет и седем

	Вратата на килията се отвори и един от Секачите махна. Векс се изправи вдървено. Бяха му отнели кесията с листенцата и сега кракът го болеше зверски. Поведоха го накуцващ към Главната зала. Останалите вече бяха там, изправени пред три празни подиума. Сарацен и Фрайтнинг изглеждаха що-годе добре, но Грейшъс и Донеган бяха покрити с впечатляващи белези, а Аурора се държеше за раната и очевидно я болеше.
	Подиумите се отвориха и от тях се издигнаха тронове. Впечатляващо. На троновете седяха Старейшините Палавер Грейвс и Илори Ретисент, хубава жена с едно постоянно отегчение, изписано на лицето й. На средния трон се подвизаваше Великият маг Котернус Оуд. Беше красив, но поостарял — годините бяха взели своето от кожата му. Бялата му коса бе плътно подстригана по скалпа и носеше робата на Старейшина просто като допълнение. Беше колкото жесток, толкова и интелигентен и никак не беше за подценяване.
	Оуд четеше някакъв документ, докато троновете заставаха на мястото си с щракване. Мина още малко време преди да вдигне очи.
	— Великият маг Ревъл настоява да бъдете освободени — започна той и звучеше като че се забавлява. — Обясних му, нееднократно, че сте проникнали в това Убежище незаконно, като сте нанесли щети на мой служител по време на това си деяние, с намерението да откраднете ценно и опасно оръжие. Бихме били съвсем в правото си да ви хвърлим в най-близкия затвор и да забравим за съществуването ви.
	Векс, който стоеше прав заедно с останалите, премълча.
	— Фактът, обаче, че сте нарушили закона, за да спрете Танит Лоу и нейната сбирщина, ви поставя в малко по-благоприятна светлина. Но само малко, подчертавам. Все пак може би достатъчно, за да получите облекчени присъди… ако се почувстваме по-лежерно. — Оуд замълча за малко, достатъчно дълго, за да изгледа неодобрително Грейвс. — Но при разглеждане на записите от времето на инцидента и след разговорите с различни свидетели, Съветът е готов да признае, че вашите действия спасиха няколко живота — не на последно място, сред които, този на Старейшина Грейвс. Бихте могли да използвате суматохата, за да избягате, но не го направихте. Останахте и оказахте помощ и… ние благодарим за това.
	— Моля, няма защо — отвърна Сарацен. Векс забеляза как Аурора го срита по кокалчето, за да го накара да млъкне.
	— И така — продължи Оуд, — ще бъдете освободени без последствия. Въпреки това, ако бъдете забелязани в Англия дори веднъж през следващите три години без писменото разрешение на този Съвет, ще бъдете арестувани отново. Ясен ли съм?
	— Ами Танит? — попита Векс.
	Оуд го изгледа хладно.
	— Какво за нея, господин Векс?
	— Ирландското Убежище държи доктор Най в готовност да й окаже помощ. Ако някой може да я отдели от Останката, то Най е създанието, което може да го направи.
	— Най — повтори Оуд. — Най… къде ли съм чувал това име? А, да, сега си спомних. От устите на затворници, измъчвани до смърт, ето къде. Ирландското Убежище подслонява военен престъпник, отговорен за смъртта на…
	— Не подслонява никого — прекъсна го Фрайтнинг. — Условията на Споразумението включваха амнистия за Най, наравно с всички останали, които са воювали на страната на Меволент.
	— Да не би да защитавате военнопрестъпник?
	— Защитавам ирландското Убежище.
	— Внимавайте на кого се доверявате, господин Джоунс — отсече Оуд. — А същото важи и за вашите приятели от африканските Убежища. Може би не е добра идея да заставате рамо до рамо с едно непостоянно в позициите си Убежище, което толкова стремглаво бива изолирано от всички страни.
	— Това леко ми звучи като заплаха — отвърна Фрайтнинг.
	— Моля да ме извините — обади се Грейшъс с усмивка на лице, — дали не би било възможно да се върнем на момента, в който ни изказвате неохотните си благодарности и ни пускате да си ходим, въпреки проникването ни тук, което би било просто прекрасно.
	Оуд изръмжа.
	— Мда, е, може би е най-добре да прекратим този разговор. Господин Векс, Танит Лоу остава тук като наш затворник, както и Вилхелм Скрийм. Тялото на Черната Анис ще бъде кремирано, а прахът й ще бъде погребан в необозначен гроб. Колкото до вампира…
	Някакъв човек се приближи и заговори в ухото на Оуд. Той отново изръмжа и махна на човека да се отдалечи.
	— Вампирът успява да ни се изплъзне и до този момент.
	— Да ви се изплъзне? — повтори Аурора. — Но вече е сутрин. Слънцето изгря. Дъск би трябвало вече да е с нова кожа.
	— Разбирам това.
	— Велики маг Оуд, търсите гол мъж, който да обикаля Убежището. Как е възможно да мине незабелязан?
	— Най-добрите ми хора работят по случая дори и в този момент.
	— Кой?
	Той се вторачи в нея.
	— Най-добрите. Хора. Би следвало да вземете пример от господин О’Калахан, между другото. Той разбира смисъла на това да не противоречи на някой, който е демонстрирал милост спрямо него.
	— Освен това ми се пишка — обади се Грейшъс.
	— Вън — каза Оуд с въздишка. — Всички. Вън. И да не сте омърсили прага ми отново.


	От всичко беше останала само още една работа, която да свърши — и тя не бе нещо, което очакваше с нетърпение.
	Беше се сбогувал с всички, като им благодари за помощта в задачата, която се превърна в същинско бедствие, след което се върна в Ирландия. На летището го чакаше кола, която го закара директно в Роърхейвън. Почука на вратата на Гастли Биспоук и влезе.
	Гастли забиваше бясно юмруци в боксовата круша в ъгъла на кабинета си. С яростта, която влагаше в ударите, Векс бе убеден, че знае за кого си мисли Гастли.
	— Защо не ми каза? — попита Гастли, без дори да го погледне. Белязаното му лице бе покрито с пот.
	— Защото щеше да поискаш да дойдеш с нас — отвърна Векс, — а вече не можеш да го направиш. Ти си Старейшина. Трябва да се въздържаш.
	Гастли се движеше около крушата, обсипвайки я с дъжд от удари.
	— Става дума за Танит.
	— Именно — Векс се подпря на ръба на масата, за да облекчи тежестта върху ранения си крак. — Лично е. Не можеш да позволиш нещата да станат лични. Съжалявам, Гастли, нямаше как да ти кажа.
	— Това беше грешка. Това беше огромна… — Гастли фрасна крушата с дясно кроше и цялата конструкция се разтресе. Сега вече погледна към Векс и свали ръкавиците. — Щяхме да успеем да ви организираме подкрепление. Щяхте да разполагате с всички ресурси, от които щяхте да имате нужда. Щяхме да успеем да го направим бързо и чисто и щяхме да имаме всички Богоубийци, _и_ щяхме да приберем Танит.
	— Не. Нямаше да се получи. Само участието на Танит във всичко това означаваше, че нямаше никакъв шанс да успеем. Заради нея ни хванаха и в немското, и в английското Убежища. Единствената причина да не сме във война в момента е точно фактът, че ти нямаше и представа какво планирам.
	Гастли грабна една кърпа и се избърса.
	— Къде е тя сега? Все още ли е в Лондон? Можем да я прехвърлим през…
	— Опитах. Оуд не дава и дума да се каже.
	— Е, може поне да накара лекарите си да опитат и да извадят Останката от нея.
	— Той няма интерес да я спаси — иска само да я накаже. И, косвено, да накаже теб. Слушай, Гастли, когато всичко това приключи, когато и двете страни се успокоят и нещата се върнат към нормалния си ритъм, той ще я прехвърли. Знаеш, че ще го направи. Но дотогава, тя ще е в затвора.
	Гастли бавно и дълго издиша.
	— Даа. Предполагам, че поне ще е на сигурно място. Няма да може да нарани никого. И никой няма да може да нарани нея. Ами Богоубийците?
	— От онова, което имаме като информация, в момента са при Били Рей Сангуайн, който изглежда има изрична заповед да ги унищожи. Колкото до Танит, всичко е било, за да се предотврати употребата на оръжията срещу Даркесата — тя никога не е планирала да ги използва сама.
	— Но сега, когато е заловена, Сангуайн може да се възползва от тях — рече Гастли. — Сега трябва да се съсредоточим върху това да го проследим и заловим.
	— И каква е главната цел на това начинание — да вземем Богоубийците — попита Векс — или да ступаме Били Рей?
	Гастли вдигна рамене.
	— Не може ли и двете?
	Векс си позволи една кратка усмивка.
	— Всички започнаха да забравят за Даркесата — каза. — Вниманието на всеки Съвет по света е фокусирано тук. Всички говорят само за нарастващото напрежение и тази война, която приемат за неизбежна. Разсеяхме се, Гастли. Когато Даркесата дойде, ще ни изненада, независимо колко предупреждения сме получили.
	— Значи е хубаво, че имаме хора като теб и Скълдъгъри, и Валкирия, нали? — отвърна Гастли. — Хора, които могат да игнорират заповеди и протокол и просто да направят онова, което е необходимо.
	В екс надигна вежда.
	— Да не би това да е твоят начин да ми дадеш разрешение да продължа да правя онова, което правя?
	— Че ти откога имаш нужда от разрешение за нещо? Само се опитай да не _започнеш_ тази война наистина, става ли? И без това си имаме достатъчно проблеми. Между другото, как е Сарацен?
	— Както винаги. Предава ти поздрави. Каза ми да ти кажа, че ако Съветът на старейшините има нужда от него, да му се обадите.
	— Планирахме да го направим. Откри ли каква е силата му вече?
	Векс разкриви лице.
	— Не, не съм. Но ще го направя.


>	Двадесет и осем

	Едно от най-интересните неща във връзка е английското Убежище, разсъждаваше Танит, беше, че всъщност имаха тъмница. Затворническите килии бяха на горния етаж, с изчистените си линии и санитарни условия, но тъмницата беше мястото, където ставаше истинската магия, с всичко както си трябва — с решетки и слама на пода и вериги по стените. Беше тъмно и осветено с пламтящи факли. Много готическо. Много потискащо. Много лондонско.
	Пазачите на това приятничко местенце бяха странна двойка. Симпатичен дебелак и грозноват хилав мъж, който спираше да се препира с другия само, за да обсъди дали трябва да закачат Танит надолу с главата на стената. Стигнаха до консенсус, че тя все пак ходи по стени и е свикнала да виси надолу с главата, така че какъв бил смисълът?
	Така че ето я така — с ръце, приковани над главата, отново сама в мрака и студа. Това не я вълнуваше. Важното беше, че в този момент Сангуайн вече трябваше да е отнесъл Богоубийците в пещта и да ги е стопил. Важното беше, че Даркесата вече беше в безопасност. Танит се усмихна. После се огледа. Боже, каква досада.
	Някой се приближи и я погледна през решетките. Не започна да я засипва с обиди, така че не беше никой от пазачите. Пристъпи в светлината и тя срещна очите му, но враждебността й бързо се превърна в любопитство.
	— Познавам ви — рече Танит. — Видях ви в Германия. На партито.
	— Така беше, действително — отвърна тъмнокосият мъж.
	— Кой сте вие?
	— Казвам се Морибунд.
	— Морибунд — повтори тя. — Откъде ми е познато това име?
	— Бях затворник — отговори мъжът — в Дъблин. Държаха ме в клетка, а ти ме освободи.
	— Значи това си бил _ти_… Прости ми, че не те разпознах веднага — бях ранена лошо и имах други неща в главата. Но си имах известни проблеми заради това, нали разбираш. Обясних им, че не съм могла да контролирам действията си, но когато Турид Гилд взе властта, беше готов да ме хвърли в килията, задето съм помогнала на известен убиец да избяга.
	— Но не го направи.
	— Господин Блис го убеди, че казвам истината.
	— Добър човек беше господин Блис. Това, което му се случи, беше ужасно.
	Танит се засмя.
	— Знаеш ли, за малко да повярвам на съжалението в гласа ти, ако не бях чела досието ти.
	Морибунд се усмихна тъжно. Под мишницата му имаше нещо, нещо дълго и увито в плат.
	— И какво пишеше там, в това досие?
	— От това, което си спомням, си започнал като редови магьосник, макар и без чувство за хумор, съдейки по името ти… А след това си се превърнал в садист психопат и убиец.
	— И това е всичко?
	— Това беше преди няколко години. Може и да съм забравила някоя подробност. И как така садистичен психопат без чувство за хумор и беглец от правосъдието работи за английското Убежище?
	— Не работя за тях — отвърна Морибунд. — Проникнах тайно, също като теб.
	— Защо?
	— За да помогна, разбира се.
	Тя се намръщи.
	— За да помогнеш на мен?
	— Дължа ти услуга. Когато ме освободи, се укрих. Не нараних никого, не убих никого. Лека-полека, започнах да изграждам новия си живот. Беше незначителен и скромен, но си беше мой собствен.
	— Браво на теб.
	— И тогава дочух, че Останка се е обвързала с душата ти и разбрах, че ако някога имаш нужда да ти върна услугата, то това е точният момент. Така че те открих. И ти помогнах.
	— Помогнал си ми? И как точно си ми помогнал?
	— Двама мъже с пистолети те чакаха в Чикаго. И един със снайперска пушка, когото дори не успя да видиш.
	— Значи си бил ти?
	— А после, когато се би с Краб на онзи плаж в Полша, двама агенти на Убежището щяха да се обадят, за да съобщят местонахождението ти.
	— Ти си моят ангел хранител?
	— Не съм ангел. Избягвах да прилагам насилие през последните пет години. Беше… тъжно колко лесно успях да се върна към старите си навици.
	— И сега си тук, за да ме измъкнеш, така ли?
	— Разбира се.
	Изтракаха ключове и вратата се отвори широко. Той избра още един ключ от колекцията в ръката си, докато се приближаваше и само миг по-късно оковите на Танит освободиха китките й. Докато ги търкаше, той разви плата и й подаде нейния меч в черната му ножница.
	— Освободих и това по пътя насам — обясни той. — Прецених, че може да има сантиментална стойност.
	— Така е — отвърна Танит. — Знаеш ли, че Валкирия Каин използва този меч, за да убие Гротескния? Това беше първият път, в който спаси света. Не и последният.
	Излязоха от килията и Танит въздъхна, когато почувства как магията се влива отново в тялото й. Минаха покрай пазачите, свлечени на пода.
	— Мъртви ли са? — попита тя.
	— В безсъзнание — отговори Морибунд. — Не убивам, когато може да бъде избегнато. Не е нужно и ти да го правиш, да ти кажа.
	— Благодаря за спасението, но ако смяташ да ме поучаваш…
	— Ами ако поучаването _е_ спасението? Да освободя физическата ти форма — това е лесно, да спася духа ти е доста по-трудно.
	— Оле, човече — рече Танит, — нали не си религиозен?
	Той я поведе нагоре по стълбите. Минаха покрай още един човек в безсъзнание.
	— И щеше ли да ме виниш, ако бях? Но не става дума за религия. Когато говоря за духа ти, нямам предвид някаква мъглява идея, става дума за реалната ти душа, в която Останката се е вкопчила здраво.
	— Е, нека ти спестя времето и усилията. Останката вече е част от мен и не може да се премахне.
	— Това е повече от вярно.
	— Добре тогава.
	— Но не означава, че трябва да промени онова, което някога си била.
	— Ъъ, ами, да, но го прави.
	Навън в коридора, Морибунд вървеше с увереността на човек, който знае, че няма да бъде заловен. Танит се залепи плътно за него.
	— Останката изтрива съвестта и премахва умението да съчувстваш — каза Морибунд. — Превръща те в социопат. Освен това засяга и други страни на личността ти, но никоя в значителна степен. Все още си, в основата си, човекът, който винаги си била.
	— Какво, да не си някакъв експерт по Останките?
	— Да — отвърна Морибунд. — Но можеш да се научиш отново да изпитваш състрадание и можеш да имитираш съвест, докато тя не се превърне в естествена част от теб.
	— Имитирай докато не стане, викаш.
	— Именно.
	— И какъв е смисълът от цялото това нещо? Само ще се залъгвам.
	— Алтернативата е да се предадеш и да оставиш Останката да победи. Танит, имаш възможност да откупиш греховете си. Не е прекадено късно да се върнеш назад. Имаш приятели, които те обичат и които ще искат да ти дадат още един шанс.
	Тя се смееше, докато изкачваха още едно стълбище.
	— Морибунд, всичко това е много вдъхновяващо, но аз съм Останка и искам светът да загине. Виждала съм картината на това как се случва и всичко, което направих, събирането на тези оръжия, беше с цел да го подпомогна. Когато пристигне, Даркесата ще изпепели тази планета, а аз я подсигурявам, като не позволя наличието на Богоубийци наоколо, които да могат да я спрат. Старите ми приятели няма да ми дадат никакъв шанс, защото вече не сме на една страна. Схващаш ли?
	— Защо искаш да унищожи света?
	— Защото съм го виждала, а никога не бях виждала нещо толкова красиво. Не би ме разбрал. Опитах се да го обясня на Били Рей и той твърди, че разбира, но не разбира.
	— _Аз_ разбирам.
	— Не. Не разбираш.
	— Да — каза Морибунд и се обърна към нея, — разбирам. Тъмни вени се разпростряха по кожата му, а устните му почерняха.
	Танит се олюля, подпря се на стената и зяпна с отворена уста.
	— Това беше причината от съвсем нормален магьосник без чувство за хумор да стана садист психопат и убиец — каза Морибунд. — Една Останка ме намери, спусна се в гърлото ми и оттогава живее в мен. Сега е толкова част от мен, колкото и собственото ми сърце и най-ранните ми спомени.
	— Аз мислех… мислех, че всички други са хванати.
	— Всички онези черни сенчести създания са заловени, така е, а някои като нас — слети в двойки, са по затворите. Ала има и други там някъде по света. Някои са свързани с магьосници, други с простосмъртни, трети с други… същества.
	— Къде са те? Защо не направят нещо, за да освободят хилядите Останки, държани във Вместилището?
	Морибунд се усмихна.
	— Защото са социопати, Танит. И колкото повече остават свързани с някой, толкова по-малко се интересуват. Отнема съгласувано усилие да започнеш да изграждаш наново тази част от личността си след десетилетия занемаряване. За мен беше трудно, граничещо с невъзможното. За теб — ще бъде трудно… но в рамките на възможното.
	— Нямаше да казваш това, ако беше видял каквото видях аз. Беше красиво.
	— Бих се обзаложил, че онова, което ти намираш за красиво, едва ли е същото като онова, което аз намирам за такова. Някога бих бил на твоя страна. Но не и сега.
	Двамата влязоха в склада.
	— Можеш да излезеш — каза Морибунд.
	Вилхелм се изправи иззад една касетка. Беше блед и се потеше, а ръката му беше добре бинтована. Погледна Танит така, сякаш току-що беше изритала кученцето му.
	— Ти ми отряза пръста.
	— Да — отвърна тя. — Спомням си.
	— Но аз бях от твоя екип!
	— Трябваше да ти отрежа пръста.
	— Ама…
	— Вилхелм, отрязах пръста ти, понеже това трябваше да се направи. Не ти казах, защото не смятах, че ще се въодушевиш от тази идея. В цялото това бръщолевене и с тона на гласа ти сега, разбирам, че съм била права. Но ние направихме онова, за което бяхме дошли, затова не виждам какъв ти е точно проблемът.
	Вилхелм я зяпна.
	— Съжалявам — намеси се Морибунд. — Да не би да не е трябвало да освобождавам и господин Скрийм?
	— Нее, всичко е наред — отговори Танит. — Просто се чувства развълнуван. Знаеш ли как да ни изкараш оттук?
	Морибунд кимна.
	— Наблюдавах господин Шавон, когато ви вкара. Обърнете се към стената. И вие също, господин Скрийм.
	Вилхелм побърза натам и застана до Танит. Погледна към меча на гърба й, после към нея самата. — Внимавай да не отрежеш още някой от моите…
	— Тихо — каза Танит.
	Вилхелм млъкна.
	Ярката светлина ги заля и Танит почувства гъдел в тялото си. Пристъпи напред, през стената, излизайки насред сутрешния въздух. Ароматът на свобода.
	Вилхелм й се намръщи.
	— Следващия път, когато събираш екип — рече, — увери се да не ме избереш…
	— Всеки момент ще забележат, че ни няма в килиите, Вилхелм. Нямаш време за остроумни забележки във връзка с раздялата ни, дори да ти хрумне такава.
	Долната му устна трепереше и той се врътна и хукна да бяга.
	— Какво странно малко човече — каза Морибунд. Вените бяха изчезнали от лицето му, когато отново се обърна към Танит. — Помисли върху това, което ти казах.
	— Това ли е всичко? И просто ще си тръгнеш?
	— Ти ми помогна да избягам, а аз ти върнах услугата. Сега, когато сме квит, се връщам към собствения си живот.
	— Но и двамата имаме Останки в себе си. Не мислиш ли, че трябва, сещаш се… да се съюзим?
	— Че защо да го правим? Не си поставям граници заради онова, което съм — рече той и тръгна. — А ти?


	Тъй като прецени, че съвсем скоро покривите ще гъмжат от Секачи, които да я търсят, Танит хвана такси. Седеше отзад, мечът бе положен в скута й, покрит с палтото, а тя си говореше с шофьора за популярните личности, които се бяха возили в колата му. Не беше чувала повечето от тях. По радиото пуснаха „Carry On My Wayward Son“* и двамата си попяха заедно.
	[* Carry On My Wayward Son, 1976 г. — песен на Канзас. — Бел.пр.]
	Слезе около миля преди крайната си цел и премина остатъка от пътя пеш, за да се увери, че никой не я преследва. Сградата някога беше служила за ковачница. Имаше пещ, която все още функционираше и тя почувства горещината още щом се шмугна през прозореца. Беше тъмно и тихо, сякаш цялото място бе затаило дъх.
	Усети движение зад гърба си и се завъртя рязко, попадайки в обятията на Сангуайн.
	— Реших, че повече никога няма да те видя.
	Изчака го да приключи, след което отстъпи крачка назад и му се усмихна.
	— Просто се радвам, че успя да се измъкнеш от онези неща под Убежището — каза тя. — Разбра ли какво представляват?
	Той поклати глава.
	— А и не останах да попитам. Няма да те лъжа — каквото и да са, притесняват ме. Не съм чувал за такова чудо.
	— Е — отвърна Танит, пропиляла достатъчно време в празни приказки, — добрата новина е, че и двамата сме на свобода, а оръжията са унищожени, нали така?
	Той кимна, а после посърна.
	— Е, да де, половината.
	Тя се втренчи в него.
	— Моля?
	— Претопих меча и копието — отвърна той. — Но реших, че може да се наложи да се върна и да те спасявам, та не беше лоша идея да имам под ръка лъка и камата.
	— Казах ти да унищожиш _всички_ оръжия!
	— Ей, по-спокойно, става ли? Просто вземах предпазни мерки.
	— Не съм те молила за предпазни мерки — каза тя, минавайки покрай него. — Казах ти да стопиш всичко.
	Той я настигна.
	— Ще укротиш ли топката, моля ти се? Държах пещта гореща, за да ги хвърля, ако забележа нещо подозрително.
	Танит не му обърна внимание. Когато влезе в стаята с пещта, жегата я удари в лицето. Ето ги — лъкът и камата, на видно място. Вдигна острието, почувства мощта му, почувства как дори най-дребните драскотинки биха разпорили Сангуайн и как биха се разсипали вътрешностите му по пода.
	Вместо това, тя метна камата във фурната, след което натика и лъка вътре. Тя се загледа.
	— Добре — обади се Сангуайн, — бясна си ми.
	— Ако те бяха проследили до тук — каза му Танит — можеха да ги вземат преди да успееш да ги унищожиш. И тогава всичко щеше да е било напразно, а когато Даркесата се появи, щяха да са подготвени за нея.
	— Беше предпазна мярка — настоя той. — Това е всичко. Ето виж, вече всички са унищожени. Всички са стопени. Проблемът е решен.
	— Рискува всичко за нищо.
	— Рискувах всичко за _теб_.
	— Не биваше да го правиш.
	Той понечи да я прегърне, но тя го плесна през ръцете.
	Той въздъхна и почеса брадата си.
	— Слушай. Единственото, което те интересува, е Даркесата, нали? Би направила всичко за нея, а аз бих направил всичко за теб.
	— Но аз съм без значение. Само тя има значение.
	— За мен имаш значение. Може да спорим за това цял ден, ако искаш, няма проблем. Съгласен съм. Но това няма да промени факта, че те обичам.
	— Били Рей… единствената причина да съм с теб е Останката вътре в мен.
	— Знам.
	— Казваш, че ме обичаш, но си социопат, също като мен. Неспособен си на любов.
	— Така казват. Но аз не вярвам. Онова, което чувствам — почти съм сигурен, че е любов. Подлудява ме, кара ме да оглупявам, ставам сприхав като дявол, но сега като го имам, не искам да оставам без него никога.
	— Макар да знаеш, че никога няма да мога да отвърна на тези чувства?
	Той се усмихна.
	— Никога не казвай никога, фехтовачке. Силата на любовта ми даде възможност да надскоча психопатичната си същност. Може пък и ти да надскочиш някакви качества, които хората ти приписват.
	Тя не се сдържа и се усмихна.
	— Като за хладнокръвен убиец си забележително романтичен.
	Той обви ръце около нея.
	— Получаваш сто процентово Били Рей Сангуайн изживяване, мило — Той я целуна, а тя отвърна на целувката. — Та… хрумна ли ти нещо по въпроса, който обсъждахме наскоро?
	За момент го изгледа с празен поглед. Предложението. Съвсем го беше забравила. Преди да успее да отговори, обаче, той се напрегна. Тя се обърна бавно.
	— Чудех се къде се дяна — каза.
	Дъск ги изгледа и двамата, но не каза нищо.
	— Слушай — рече Танит, — ако ще мрънкаш за това как съм те зарязала да се оправяш сам…
	— Нищо подобно — отвърна Дъск. — Всеки да си носи отговорността за себе си. Освен това, нямаше и какво да направиш, за да ме укротиш.
	— Е — каза Танит, — радвам се, че те виждам такъв. Между другото, имам няколко пресни рани по гърба, благодарение на твоя милост.
	— Такава е цената, която плащаме за нещата, които правим. Други са платили и по-висока цена, както подочух. Отрязала си ръката на Вилхелм Скрийм?
	— Само пръста.
	— Ясно. Анис е мъртва, разбира се. Сабине, също, предполагам, след като я предаде на онзи човек Шавон. Ами Спрингхийлд Джак? Какво стана с него?
	— Аз го оправих — каза Танит.
	Дъск кимна. С крайчеца на окото си Танит забеляза ръката на Сангуайн на сантиметри от джоба, където държеше бръснача.
	— Предаде повече от половината членове на малкия си екип — обобщи вампирът. — И какви, ако смея да попитам, награди им обеща?
	Танит надигна рамене.
	— На Анис обещах лек за проклятието й. Нямах такъв. На Джак обещах информация за това кой е и откъде идва. Никой не знае откъде идва. Имало е сведения за същества като него преди векове, но това е всичко. Обещах на Сабине да й подскажа как да изчисти досието си и да започне нов живот, без да се налага да се оглежда всеки пет минути. Нямах намерение да го направя.
	— А на мен обеща името на вампира, който ме обърна — каза Дъск. — Име, с което не разполагаш, предполагам?
	— Всъщност — започна Танит — го знам. Оцелелите си получават възнаграждението, Дъск. Вилхелм си получава неговото, а ти — твоето. Освен това, имам правило — никога да не давам причина на вампир да ми има зъб за нещо.
	— И името е?
	Танит му се усмихна.
	— Молох.
	Дъск присви очи.
	— Лъжеш.
	— Не лъжа.
	— Познавам Молох от векове. Никога не сме се харесвали, но той никога не е подавал и най-малък сигнал, че е онзи, който сложи край на живота ми като смъртен.
	— Съмнявам се дори да знае за това — отговори Танит. — _Ти_ спомняш ли си всяка подробност от онова, което _ти_ правиш, когато се преобразиш? Обзалагам се, че всичко някак се обърква в тази твоя малка глава. От онова, което съм чела, той самият е бил вампир едва от няколко години, когато е пристигнал в онова градче. Казвам ти истината, Дъск. Какво ще правиш с нея си е твоя работа.
	— Само да разбера, че си ме излъгала…
	Тя се разсмя.
	— Би било вредно за здравето ми да те лъжа.
	Дъск задържа погледа си върху нея още малко и си тръгна.
	— Фууф — обади се Сангуайн, видимо облекчен. — За миг си помислих, че ще стане мазало. Това вярно ли е, между другото? За Молох?
	— Това беше името в доклада — отвърна тя, когато се обърна към него. — Знаеш ли какво, Били Рей? Много си ми полезен. Не мога да се сетя за друг, който да предпочета пред теб. Не знам какво бих правила без теб.
	Ръцете му намериха бедрата й и той я придърпа към себе си.
	— Това означава ли, че ще се омъжиш за мен?
	— Наясно си, че няма как да отвърна на любовта ти, нали?
	— Още не можеш. И нямам проблем с това.
	— Тогава — да. Ще се омъжа за теб.
	Сангуайн извади най-дивата усмивка, която тя бе виждала на лицето му и след това я целуна, а тя целуна него.


>	Двадесет и девет

	Не беше лесно да лъже Танит.
	Не му допадаше да го прави, това беше сигурно. Обичаше я. Най-после беше намерил някого, когото да обича, някой толкова объркан и сбъркан като него и не можеше да допусне да я загуби. Не, драги. Познаваше хубавото, когато му паднеше в ръцете и не беше вчерашен.
	Но Сангуайн, е, преди всичко останало, беше един прагматичен негодник и прецени, че няма особено голям смисъл в това да помагаш на някого, когото обичаш, да докара света до края му, ако този край означаваше, че не можеш да бъдеш със същия този, когото обичаш. Затова накара Сабине да използва магийките си и да зареди още един комплект ментета. Ако можеха да заблудят така наречените експерти за няколко дни, не виждаше защо да не заблудят и Танит за няколко минути, докато ги гледа как се стопяват. Беше му гадно. Изражението й, докато си стоеше там, онази усмивка, която озари лицето й, почти бяха достатъчни да го накарат да признае, да си каже, че е скрил истинските оръжия.
	Почти. Но не съвсем. Сангуайн беше влюбен. Но не и оглупял. А сега, когато имаше достъп до най-могъщите оръжия на света, е… това го правеше още по-голям гадняр.
	А, и като стана дума, кажи-речи неудържим.
