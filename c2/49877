	Летяла кукумявка пъстроглавка. Кацнала на една ела и плеснала с крила. Седяла, седяла и пак полетяла. Кацнала на една ела и плеснала с крила. Седяла, седяла и пак полетяла. Кацнала на една ела…
	Така почва една приказка. А чуйте сега аз какво ще ви разкажа:
	Живели в едно блато жерав и чапла. Построили си те колибки край блатото — жеравът на единия край, чаплата — на другия.
	Омръзнало му на жерава да живее самичък и намислил да се жени.
	— Я да ида — рекъл си той — да се сватосам за чаплата!
	Тръгнал жеравът — цап, цап! — цялото блато изгазил.
	Пристигнал на другия край на блатото и рекъл:
	— Чапло, я се омъжи за мене, да заживеем заедно.
	— Не, жераве, няма да се омъжа за тебе: дрехата ти е къса, краката ти са дълги, не умееш да хвърчиш, па и няма с какво да ме храниш. Махай се, тънколане!
	Жеравът както дошъл, така и си отишъл. А подире чаплата се размислила и си рекла: „Защо да живея самичка — по-добре да се омъжа за жерава.“
	Отишла чаплата при жерава:
	— Жераве, ожени се за мене!
	— Не, чапло, няма да се оженя за тебе — не искам да се женя! Махай се!
	Заплакала от срам чаплата и се върнала в къщи.
	Размислил жеравът и си рекъл: „Не биваше да отказвам на чаплата — омръзна ми да живея самичък. Ще ида да се оженя за нея.“
	Отишъл и рекъл:
	— Чапло! Аз намислих да се оженя за тебе — ела при мене.
	А чаплата сърдито отвърнала на жерава:
	— Махни се, дълголане! Няма да се оженя за тебе!
	Тръгнал си жеравът към къщи. Тогава чаплата се размислила: „Защо му отказах? По-добре да се омъжа за жерава!“
	Отишла при жерава да се сватоса, но жеравът не ще.
	И така газят по блатото жеравът и чаплата до ден днешен — все се сватосват и все не се женят.
