D>
	Посвещавам тази книга на вас.
	Независимо дали сте верни фенове, хейтъри или, така де, просто нормални хора, вие сте причината, поради която се захванах с това, което обичам най-много и което на шега наричам работа.
	С някои се познаваме по име, с други — по лице (а с трети и по миризма, ама хайде да не навлизаме в подробности), но все още има безброй от вас, които никога не съм срещал: сърдечно благодаря на всички ви за подкрепата, за страстта и за споделената лудост.
	А сега ви умолявам, заклевам ви в името, на който бог там се молите, оставете ме на мира.
D$


>	Преди пет години

	Лагерът беше тъмен и тих. Уорлоките спяха.
	Горе от хълма ги наблюдаваше мъж със златни очи, като все придърпваше яката на палтото си в напразен опит да се предпази от студа. Пръстите на ръцете и краката му вече бяха премръзнали. Зъбите му започваха да тракат. Колко ли пъти се беше озовавал в същото положение: да търпи неудобства, докато чака перфектния момент, в който да нанесе удара си? Със сигурност по-често, отколкото можеше да си спомни. Беше си струвало, разбира се. Винаги си струваше.
	Нещо помръдна зад гърба му, но мъжът не се обърна. Разпозна стъпките.
	— Не знаех, че ще идваш.
	Старецът се изправи до него, разтри ръце и подуха в шепите си, за да ги стопли.
	— Имах гости — отвърна. Гласът му беше дрезгав. Думите дращеха гърлото му. — Детективът-скелет и едно момиче. Момиче с особена кръв. Древна кръв, доколкото усещам. Опасна е.
	— Тя е на тринадесет години. Още е дете.
	— Но няма вечно да е дете. След някоя и друга година ще се превърне в заплаха, помни ми думата.
	— Запомних я — отвърна мъжът със златните очи. Какво беше казала Мадам Мист за Изтезанието? Някога е бил страховит, бил е опасен, но вече е само един старец, едно добро, но изтъпено острие. Навярно беше права.
	— Тия твои планове — продължи Изтезанието, — плановете, които кроиш с моите Деца на Паяка… Добри планове са. Ще свършат работа.
	— Значи ще се включиш, така ли? Размислил си?
	Сбръчканото лице на Изтезанието беше наполовина скрито от дългата му сива коса и от брадата му, но в този момент той вече не изглеждаше като притъпено острие. Внезапно беше придобил изключително наточен вид.
	— Гостите ми. С арогантността си те ме изтръгнаха от апатията. Смъртните, които детективът и момичето защитават, управляват този свят твърде дълго. Крайно време е да поемем властта.
	— Толкова се радвам да го чуя — отвърна мъжът със златните очи. — В такъв случай, мога да ти предложа няколко уорлоки, които трябва да бъдат убити незабавно, така че, хайде, ако си в настроение…
	Мъжът със златните очи се приближи към лагера от юг, Изтезанието вървеше по петите му, а наемниците затваряха кръга от всички останали посоки. Смъртни, облечени в тъмни дрехи. Тежковъоръжени. Нападението беше напълно безшумно и въпреки това един от уорлоките се размърда, събуди се, седна и се взря вън в нощта, която внезапно се озари от ярките отблясъци на картечната стрелба.
	Тримата уорлоки скочиха, хванати в капан под кръстосания огън. Макар и известни с това колко трудно могат да бъдат убити, дори и те нямаше как да оцелеят под безмилостните откоси. Светлина бликваше от всяка тяхна рана, докато телата им се мятаха, залитаха и падаха, а после светлината избледня и угасна, а уорлоките останаха да лежат неподвижно.
	Последва тишина, нарушена само от прищракването на извадените празни пълнители и зареждането с нови.
	Изтезанието захвърли автомата. Не обичаше да използва оръжията на смъртните. Не обичаше да работи редом със смъртни. Но сега с удоволствие предвкусваше онова, което предстоеше.
	Наемниците влязоха в лагера, за да се уверят, че уорлоките са действително мъртви.
	— Вие тримата — обърна се към тях мъжът със златните очи, — вземайте джипа и тръгвайте. За заплащането ще ви се обадим допълнително.
	Трима от наемниците изчезнаха в мрака. Другите двама останаха в очакване на заповеди.
	Изтезанието сграбчи главата на по-високия и усука рязко, докато вратът изпука и се счупи. По-дребният заотстъпва назад, посегна към оръжието си, но Изтезанието го изтръгна от ръцете му и се зае да го пребие до смърт с приклада.
	Докато наемниците умираха, мъжът със златните очи оглеждаше ситуацията. Другите уорлоки щяха да се върнат, щяха да намерят братята си мъртви, но щяха да заварят на мястото и телата на двама от войниците, отговорни за касапницата. Смъртни войници, без униформи, без обозначителни знаци и без документи.
	— Защо остави другите живи? — попита Изтезанието, когато приключи. — Могат да ни издадат по-късно, ако някой ги разпитва.
	Това беше вярно само наполовина. Наемниците можеха да издадат Изтезанието, но образът на мъжа със златните очи вече избледняваше в съзнанието им.
	— За да успее планът, ни е нужно смъртните да се хвалят с мисията. А тримата, които пуснах, са тия с най-големите усти. Хвалбите им рано или късно ще стигнат до когото трябва.
	Изтезанието се навъси.
	— Всичко може да се свърши и много по-бързо.
	— Не — отвърна мъжът със златните очи. — Още не сме готови. Но ще бъдем. Скоро.


>	Преди три месеца

	Ако изчисленията му бяха верни — а те, естествено, бяха верни, защото изчисленията му никога не грешаха — значи Инженерът щеше да успее да се върне навреме. От момента, в който предупредителното _пиу!_ беше прозвучало в главата му, той разполагаше с четири седмици, за да въведе и задейства процедурата по изключване, преди катастрофата да е станала в известен смисъл неизбежна. Използваше уговорката „в известен смисъл“, защото нищо не е неизбежно, не и напълно. Във всяка бъдеща възможност има скрити условия. Това Инженерът беше научил от пътуванията си, които наричаше „жизнен опит“. Фактът, че от техническа гледна точка Инженерът не беше жив, нямаше никакво значение. Той съществуваше, притежаваше съзнание и, следователно, трупаше жизнен опит. Вървеше напред…
	Ако в момента, в който се беше чуло предупредителното _пиу!_, Инженерът беше там, където се предполагаше да бъде, четириседмичният период на обратно броене нямаше да представлява никакъв проблем. Но Инженерът изобщо не беше там, където се предполагаше да бъде. Злощастно стечение на обстоятелствата. Те определено притесняваха Инженера. Не че вината беше негова. Никой никога не би могъл да обвини в нищо механичните му нозе. Не беше ли стоял неизменно на пост през последните три десетилетия? Нима не беше изпълнил по-голямата част от задълженията си? Или виновни бяха свръхсложните програми в главата на Инженер — великолепна смесица от технологии и магия, които му позволяваха да изпитва присъщия на човеците феномен, наречен „скука“? Наистина ли Инженерът беше виновен за това, че реши да иде на разходка? Или пък за това, че именно когато беше взел категоричното решение, че трябва да се впусне в живота, а не да остане завинаги покорно да служи, беше прозвучало онова _пиу!?_ Или пък за това, че точно когато беше прозвучало, Инженерът се намираше на един плаж в Италия, увлечен в търсене на чудновати мидички?
	_Не_, помисли си Инженерът. Изобщо не беше виновен.
	Но сега се справяше добре с времето. Магическите символи, издълбани по металното му тяло, караха смъртните да го забравят на секундата, в която го зърнеха, а това пък му позволяваше да пътува посред бял ден и по най-натоварените улици. Инженерът се усмихна (вътрешно, разбира се, тъй като нямаше уста). Чувстваше се добре. Чувстваше се изпълнен с оптимизъм. С тази си скорост щеше да се върне в Ирландия и да има предостатъчно време да изключи всичко, преди серия от претоварвания и къси съединения неизбежно да предизвика поредица от събития, които от своя страна щяха евентуално да доведат до възможното унищожение на света. Така че Инженерът не се тревожеше.
	И точно тогава го блъсна камионът.


>	1.
>	Вещиците

E>
	Войната е работа за варвари.
@	Наполеон Бонапарт
E$

	Небето беше ясно, звездите светеха, а Грейшъс беше заспал в тревата. Донегън го сръга, Грейшъс промърмори нещо и се събуди.
	— Предполага се да си отваряш очите на четири — рече му Донегън.
	— Това и правех — прозя се Грейшъс.
	— Спеше.
	— Само бях притворил клепачи.
	— Хъркаше.
	— Упражнявах правилно дишане.
	— Ставай.
	Грейшъс недоволно се изправи и се протегна. Протягането при него не беше кой знае какво. Не беше много висок. Но онова, което не достигаше на Грейшъс О’Калахан като ръст, той компенсираше с мускули и страхотна коса.
	— Здрасти, Валкирия — рече Грейшъс.
	— Здрасти, Грейшъс.
	— Значи така, това ще е първата ти среща с вещица, както разбирам?
	Момичето кимна.
	— Ще се справиш, не се тревожи. Вещиците повече се боят от теб, отколкото ти от тях.
	— Мислех, че това важи за пчелите.
	Грейшъс примигна.
	— Май си права. Всъщност, да, _права_ си. Пчелите са си окей, вещиците са ужасните. Все ги бъркам.
	Грейшъс носеше торбести дънки и избеляла тениска с логото на „Междузвездни войни“. Валкирия си представи, че магьосникът си има у дома специална стая, в която държи всичките си лузърски чудновати дрехи с надписи от стари филми, представи си го как стои в средата на тази стая с часове и бавно се върти на място с двусмислена усмивка на уста. За разлика от партньора си, Донегън Бейн, висок и строен англичанин, предпочиташе спортни сака, тънки вратовръзки и прилепнали джинси.
	Донегън се вторачи ядосано в Грейшъс.
	— Не мога да повярвам, че успя да заспиш.
	— _Не_ съм заспивал.
	— Знаеш ли тогава дали вещицата изобщо си е у дома?
	— Нямам представа — призна Грейшъс. — Бях заспал.
	За пръв път Валкирия се срещна с двамата преди няколко месеца, но вече ги познаваше достатъчно добре и знаеше, че ако им се отвори възможност, Грейшъс и Донегън ще се джавкат така с часове. Затова просто се обърна и закрачи към малката къщурка, а миг по-късно двамата магьосници я последваха.
	Изправиха се на прага и Донегън потропа три пъти. Почакаха и след малко им отвори младо момиче с кисела физиономия.
	— Здравейте — поздрави Донегън със сладка усмивка, която не предизвика у момичето никаква реакция.
	— Знаете ли кое време е? — попита то. Валкирия прецени, че двете са горе-долу връстнички, момичето беше сигурно на седемнадесет-осемнадесет години. Имаше бледа кожа, пълни устни и великолепна червена коса, която обрамчваше красиво лицето й.
	— Ами нее — игриво проточи Донегън. — Кое време е?
	Момичето се смръщи от досада.
	— Какво искате?
	— Казвам се Донегън Бейн, а това е колегата ми Грейшъс О’Калахан. Ние сме Ловците на чудовища. Тук сме с нашата сътрудничка Валкирия Каин и се питаме дали баба ви си е у дома?
	— Ловци на чудовища значи.
	— Точно така. Навярно сте чували за нас. Автори сме на „Лов на чудовища за начинаещи“, „Пълен справочник на съществата превъплъщенци“, както и на „Страстите на Грета Грей“ — първият ни опит в жанра на любовните романи.
	— И търсите баба ми?
	— Ако баба ви е Дъбхог Ни Бройн, да, търсим я.
	— Ще я убиете ли?
	— Моля? О, не! Нищо подобно. Просто искаме да си поговорим с нея.
	— Значи няма да я убивате?
	— Не — отвърна през смях Донегън. — Уверявам ви, тя е в пълна безопасност.
	Момичето присви очи.
	— Как да съм сигурна, че казвате истината?
	— Дошли сме невъоръжени — жизнерадостно отвърна Донегън, а Грейшъс се втренчи в него невярващо.
	— Нямаш оръжие? — попита изненадано.
	— Не — отвърна Донегън. — Ами ти?
	— Ами, май не. Само пистолета, де.
	Донегън се вторачи ядосано в партньора си.
	— Какво? Защо си донесъл пистолета? Нали ти казах да дойдеш невъоръжен!
	— Реших, че се майтапиш.
	— Защо да се майтапя?
	— Не знам, да ни стане весело.
	Донегън придоби такъв вид, сякаш се кани да удуши по-нисичкия магьосник, но после се насили отново да се усмихне и пак се обърна към момичето на вратата.
	— Извинявам се, госпожице, но не дочух името ви…
	— Мизъри — отвърна младата домакиня с изпълнен с подозрение тон.
	— Мизъри, за мен е удоволствие да се запознаем. Приятелят ми страда от редица проблеми; доста умен е по един свой си начин, но има склонност да носи пистолета си на неподходящи места. Искам да ви уверя, че баба ви няма да пострада. Желаем само да разговаряме с нея.
	— Защо?
	Валкирия пристъпи напред, преди някой от двамата Ловци на чудовища да влоши ситуацията още повече.
	— Търсим един наш приятел. Може би си го виждала? Висок? Кльощав? Носи хубави костюми? Също така е и скелет? Името му е Скълдъгъри Плезънт, а преди два дни пое сам нанякъде и изчезна, пък ние тук подозираме, че баба ти може да знае къде е.
	— Че защо точно баба ми да знае?
	— Защото преди да изчезне, беше тръгнал да се срещне с нея.
	— Ние си нямаме много вземане-даване с магьосници — отвърна Мизъри. — Те не ни харесват и ние не ги харесваме. Не си спомням да съм виждала вашия приятел. Какъв казахте, че е? Зомби? Мумия?
	— Скелет.
	— Скелет, вярно. Не, скелети не съм виждала от години.
	— Мисля, че лъжеш — отвърна Валкирия.
	Мизъри се усмихна студено.
	— Е, и? Какво ще направите по въпроса?
	— Каквото се наложи.
	— А, ето ти на, арогантността, за която баба ми винаги говори. И каква точно магьосница си ти, ако смея да попитам? Нека отгатна. Изправила си ми се тука, цялата в черно… Това бронебойни дрехи ли са? Познах, нали? И с този голям грозен пръстен на ръката ти — от него идва оная, смъртната магия, нали? Некромантията? Само че ти… Ти си на моята възраст. Твърде млада си, за да си преживяла Прилива. Сигурно още само експериментираш с разните ви там дребни магьоснически дисциплини, изпълняваш упражненията като добро момиче. Така че в крайна сметка бих казала, че си Елементал. Права съм, нали? Ние, вещиците, нямаме дисциплини и профили. Истинската магия не е в това да избереш едно нещо пред друго. Истинската магия означава да се отвориш за всичко.
	— Хубаво — отвърна Валкирия. — Колко интересно. Баба ти вкъщи ли е? Можем ли да говорим с нея?
	— Вкъщи е — каза Мизъри. — Но е заета.
	— С какво?
	— Вещерски работи.
	— Може ли да влезем?
	— Не.
	— Влизаме, със или без разрешението ти.
	— Бих искала да ви видя как ще влезете!
	— Не, уверявам те, че не би искала да ни видиш как ще влезем!
	— Мисля — побърза да се намеси Грейшъс, — че въобще нашето познанство започна погрешно. Мизъри, ти ми се струваш прекрасно момиче, долавям в очите ти една доброта, която ми напомня за новородено жребче или за благороден таралеж. От дни вече издирваме баба ти, а вчера нашият приятел Скълдъгъри изчезна. Както се досещаш, разтревожени сме, а някои от нас — без да назовавам имена — са станали по-сприхави от обикновено.
	— Не съм сприхава — отвърна Валкирия.
	— Тогава откъде знаеш, че имах предвид теб?
	— Защото ме посочи с пръст.
	— Предлагам да се върнем на важния въпрос. Мизъри, наистина ще сме ти много задължени, ако ни пуснеш да влезем. Моля те.
	Мизъри го погледна, но не отговори.
	— Ъм — окашля се Грейшъс. — Ехо?
	— Тихо — сряза го момичето вещица. — Мисля.
	После подъвка пълничката си устна и въздъхна:
	— Не се разбирам много добре с баба. Тя си спазва традициите и… А аз я гледам, цялата сбръчкана, повехнала и прочее, и, право да ви кажа, не искам да свърша като нея. Не искам да прекарам остатъка от живота си в къщичка насред някакъв пущинак. Искам да живея в града. Искам от време на време да нося обувки с високи токчета и да правя неща, които нямат нищо общо с това, че съм вещица.
	Грейшъс кимна.
	— Разбирам всяка твоя дума и ти съчувствам дълбоко, макар че, честно казано, високите токчета са ми малко далечни и не знам дали имаш основание да си мечтаеш за тях.
	— Обещавате ли ми да не й причинявате зло? — попита Мизъри.
	Валкирия сбръчка чело.
	— Че защо ни е да й причиняваме зло?
	— Защото държи приятеля ви затворен в мазето.
	Валкирия прекрачи прага.
	— Да има късмет само да му е направила нещо.
	Мизъри вдигна ръце.
	— Той е добре, добре е! Доколкото чувам през вратата, само си приказват. Ако ми обещаете да не наранявате баба, ще ви покажа как се слиза долу. Става ли?
	— Аз възнамерявам да се защитавам — отвърна Валкирия. — Ако баба ти ме нападне, ще се защитавам. Но… обещаваме да сме внимателни с нея, ако това изобщо е възможно.
	— Това е най-доброто предложение, което ще получиш по въпроса — добави Грейшъс с извинителен тон.
	— Добре — отвърна Мизъри след още миг размисъл. — Влизайте. Изтрийте си краката.
	Къщурката беше тъмна, чудновата и миришеше особено — на варено зеле и мокро куче едновременно. Валкирия отлично разбра защо на Мизъри не й харесва да живее тук. Нямаше телевизор, нито дори радио. Помещението беше осветено от маслени лампи, а в единия ъгъл се мъдреше мангал. По всичко личеше, че през зимата тук е много студено.
	Мизъри отметна едно килимче и вдигна тежкия капак на пода. Сложи пръст на устните си и Валкирия я последва надолу по стъпалата.
	Мазето се оказа доста по-голямо, отколкото беше очаквала, но пък порядъчно тъмно. Валкирия и Ловците на чудовища слязоха по каменните стъпала, после се запромъкваха по тунел към трепкащата светлинка на дъното му, следвайки гласа на Скълдъгъри и още един, женски глас. Колкото повече приближаваха, толкова по-ясно се чуваха думите:
	— … не виждам какво общо има това с мен — каза жената. — Аз съм само една стара вещица, която доизживява дните си с неблагодарната си внучка. Какво бих могла да знам аз за делата на уорлоките?
	Валкирия надникна иззад последния ъгъл. Дъбхог Ни Бройн забележително приличаше на вещица от приказките, беше стара, дребна и прегърбена, със сплъстена дълга сива коса, а на острата си брадичка имаше брадавица — истинска _брадавица_! Носеше черен шал, наметнат върху безформена черна рокля, но — за известно разочарование на Валкирия — нямаше островърха шапка. „Е, по-добре е, че образът на старицата не се вписва напълно в класическото клише“, помисли момичето. Това вече би било просто глупаво.
	С лице към Дъбхог и с гръб към Валкирия стоеше Скълдъгъри Плезънт, стъпил в средата на нарисуван с тебешир кръг. Момичето вече знаеше достатъчно за символите и азбуката на магията и се досети, че кръгът ограничава силите на скелета, но около краката му бяха изписани и непознати за нея знаци. Тъй като детективът не правеше и крачка встрани, Валкирия прецени, че те служат, за да го държат вътре в кръга.
	— Вещиците и уорлоките сте си много близки — рече скелетът. Носеше същия сив костюм, с който Валкирия го беше видяла последно. Шапката му лежеше на масата в ъгъла, а по черепа му играеха отраженията от свещите. — Пазарувате в едни и същи магазини, ползвате еднакви рецепти… Ако някой изобщо е дочул, че уорлоките са намислили нещо, то този някой със сигурност ще е вещица.
	— Може би някоя от онези, _другите_ вещици — отвърна Дъбхог с известно презрение в гласа. — Да речем Девиците или ония, Невестите на Кървавите сълзи с техните разголени коремчета, с воалите и с дългите крака… Моят корем разголен ли е, господин скелет? Нося ли воал? Краката ми дълги и красиви ли са?
	— Ъм — отвърна Скълдъгъри.
	— Има различни видове вещици и различни видове уорлоки — продължи Дъбхог, — точно както има различни видове магьосници. Има мъже и жени вещици, точно както има и мъже и жени уорлоки. Всякакви видове има. Но и ние, и те сме си дискретни. Чуждата работа не ни интересува.
	— Но _мен_ чуждата работа ме интересува — отвърна Скълдъгъри. — Носят се слухове, Дъбхог. Тревожни слухове. Просто си помислих, че може да разсееш страховете ми.
	— И затова ме нападна?
	— Просто почуках на вратата.
	— А после нападна същата тая врата — примижа срещу му вещицата. — Мислите се за много умни, нали? С вашите Убежища и правила. Смятате, че всички трябва да бъдат като вас. Е, аз не съм като вас. Вещиците не са като вас. Уорлоките не са като вас. Защо ни е да сме като вас? Вие живеете затворени в клетка от правила. Дори магията ви е ограничена. За магьосниците магията е наука. Това е отвратително и неестествено. Извращава самата магическа природа.
	— Контролът е важен.
	— Защо? Защо да е важен? Магията трябва да може да се развива, в каквато форма пожелае.
	— В тази мисъл се крие лудостта.
	— Само за слабоволевите.
	— Кажи ми какво е намислил Шаривари.
	— Не бих могла да знам — отговори Дъбхог. — Никога не съм го срещала. Ама защо въобще смяташ, че ми е известно нещо по този въпрос?
	— Преди малко повече от година са те видели да разговаряш с уорлок, който впоследствие се опита да убие мен и партньорката ми.
	— Преди година? Предполага се да помня неща от толкова отдавна? Че аз съм на осемстотин години. Обърквам се за малките неща — кой какво казал, кой какво направил, кой кого се опитал да убие… Дните ми са посветени на внучката ми, а нощите — на многократни посещения в тоалетната. Нямам време за ничии велики планове.
	— Значи Шаривари има велик план?
	Дъбхог се смръщи.
	— Не съм казала такова нещо.
	— Всъщност, каза го. В известен смисъл.
	— Аа, ясно — отвърна вещицата. — Ти си от ония значи. Обичаш да се гъбаркаш с думите и се опитваш да ме притиснеш до стената. Е, няма да стане. Човек с годините помъдрява, не знам дали си чувал.
	— Чувал съм, но и знам, че помъдряването продължава до към сто и двадесетата година. Минеш ли тоя момент, по-мъдър няма да станеш, колкото и да остарееш.
	— Е, аз съм помъдряла достатъчно, че да не кажа нито думичка повече по въпроса.
	— Значи _знаеш_ още нещо по въпроса.
	— Не съм казала това.
	— Да, но намекваш, че знаеш. Уорлокът, с когото си разговаряла, беше нает от некромантите да ни убие — каза, че им дължал някаква специална услуга. Защо?
	Дъбхог сви рамене.
	— Защо въобще хората вършат разни неща?
	— Каква услуга са направили некромантите на уорлоките? Дали ли са им нещо? Дали са им, значи? Какво е било то — знание, предмет, човек? Предмет ли е било, информация ли…? Значи е било информация? Добре, ясно.
	Дъбхог отстъпи назад в ужас.
	— Какво правиш? Четеш ми мислите ли? Никой не може да чете мислите на вещица!
	— Не ти чета мислите — отвърна Скълдъгъри. — Чета изражението на лицето ти. Каква информация са дали некромантите на уорлоките? Стратегия? Място? Име?
	Дъбхог изпищя и покри лице с ръцете си.
	— Име значи — отбеляза скелетът.
	— Няма как да знаеш това! — кресна вещицата. — Скрила съм си лицето!
	— Значи уорлоките са искали от некромантите това име, но какво са искали от теб? Ще ти бъде по-лесно, ако просто ми кажеш всичко, което искам да знам.
	— Никога!
	Докато Дъбхог отстъпваше драматично към стената, притиснала ръце върху лицето си, Валкирия излезе иззад ъгъла и пристъпи до тебеширения кръг. Скълдъгъри й помаха лекичко. Момичето можеше просто да си наплюнчи пръста и да изтрие тебешира, но вместо това реши да приложи на практика наученото от всичките часове упражнения в магия. Клекна на пода и притисна длан точно пред тебеширената линия, после избута магията си надолу, докато я превърна в част от цимента под краката им, избута я, докато не усети, че самата тя става студена и твърда. После рязко изви ръка на една страна и земята се пропука, разкъсвайки тебеширената линия.
	При звука Дъбхог се извъртя и се втренчи във Валкирия, а Скълдъгъри пристъпи вън от кръга.
	— Как влязохте? Сторили ли сте нещо на внучката ми?
	— Нищо й няма на внучката — отвърна Валкирия и се изправи.
	— Ако сте я наранили…
	— Не сме.
	Лицето на Дъбхог се изкриви от ярост.
	— _Ще си платите!_
	— Нали ти казах — навъси се Валкирия, — че не сме…
	Но беше късно.
	Дъбхог се издигна над земята, въздухът около тялото й запращя сякаш от статично електричество, от което дългата й коса щръкна във всички посоки. За момент вещицата остана увиснала под тавана, подобно на подложен на електрошок анимационен герой, чертите й се кривяха от гняв. Грейшъс се хвърли към нея, но лъч съскаща светлина го удари в гърдите и го запрати назад. Донегън се втурна напред, ръцете му засветиха, но Дъбхог улови лъча, запратен срещу й, и отговори на магьосника със същото. Въздухът затрептя около тялото на Валкирия, тя налетя срещу вещицата, сенките се кълбяха около юмрука й. Дъбхог обаче я стисна за гърлото, хватката й беше неимоверно силна, Валкирия призова огнена топка в шепата си и се приготви да я хвърли в лицето на старицата.
	— Бабо! — извика Мизъри. — Бабо, престани. Бабо. _БАБО!_
	Битката се прекрати на секундата и Дъбхог се огледа.
	— Мизъри? Добре ли си?
	— Нищо не са ми направили, бабо — отвърна Мизъри малко сърдито. — А сега пусни момичето, слез на пода и спри да ме излагаш.
	Дъбхог полекичка стъпи на пода, пусна Валкирия, която отстъпи несигурно назад, разтривайки гърлото си.
	— Ужасно съжалявам — рече й старата вещица, косата й се отпусна, а видът й си стана пак нормален; бясната й сила изчезна толкова бързо, колкото се беше появила преди малко.
	— Няма нищо — успокои я Скълдъгъри и пристъпи напред. — Всички правим грешки. Нищо не е станало.
	Грейшъс простена от ъгъла.
	— Кажи им каквото искат да узнаят — рече Мизъри — и после се качвай горе. Слагам чайника.
	Младата вещица се обърна и излезе, а Дъбхог се окашля и се усмихна на скелета.
	— Все я излагам — обясни. — Нищо не правя както трябва. Искам само да я защитя от жестокостите на тоя свят, ама все нещо бъркам. Ту казвам нещо погрешно, ту нападам погрешните хора…
	— Деца, какво да ги правиш — съчувствено отговори Скълдъгъри.
	— Ще й липсвам, когато си отида — отвърна вещицата.
	— Та, значи уорлокът…
	— А, да, уорлокът. Не знам каква информация са му дали некромантите. Той спомена, че бил разговарял с един от тях, някакъв с някакво нелепо име.
	— Бизон Драгънклоу — обади се Валкирия.
	— Драгънклоу, да — сети се вещицата. — Същият.
	— А защо въобще те е търсил уорлокът? — попита Скълдъгъри.
	— Смяташе, че ще успея да убедя сестрите си да се присъединим към Шаривари. Но ние, Стариците, носим различна магия от останалите вещици. Магия, която не ни поддържа млади. Ние сме просто едни престарели жени и аз си му го казах на уорлока.
	— Защо да се присъединявате към Шаривари? Какво планират уорлоките?
	— Война — отговори Дъбхог. — Планират да тръгнат на война.


>	2.
>	Обратно в Роърхейвън

	Гастли Биспоук се върна в Роърхейвън, обхванат от парализиращото усещане за надвиснала заплаха. Не се боеше от някакви опасности, нито от битка, нито от конфликти и спорове. Боеше се от съвещанията. От безкрайните тегави съвещания.
	Последните няколко дни беше прекарал в старата си шивачница в Дъблин, беше поработил върху някои поръчки. Беше кърпил и поправял готови неща, беше шил нови дрехи. Беше се чувствал удовлетворен. Щастлив. Сам с мислите си, сам с иглата и конеца, с платовете. Беше позволил на съзнанието си да си почине — прекрасно усещане.
	Но ваканцията беше свършила и ето ти на, пак трябваше да се върне в мизерния мрачен Роърхейвън и цялата тревога, от която за кратко се беше отървал, бързо започваше отново да се трупа в гърдите му. Колата вървеше по „Мейн Стрийт“, неколцина от жителите на градчето я проследиха със студено неодобрение. Насред каренце пръст на единия тротоар растеше самотно тъжно дръвче. Откак живееше в Роърхейвън, Гастли не беше виждал по клоните му и едно листенце. Сега беше август, а дръвчето си беше все така голо, все така подобно на скелет, каквото си беше и зиме. Но не беше мъртво. Сякаш градът го държеше живо, само за да гледа мъките му.
	Приближиха тъмното неподвижно езеро и четвъртитата сграда на брега му — сива, циментова и безрадостна. Администратор Типстаф чакаше на прага, Гастли поблагодари на шофьора и слезе от колата.
	— Старейшина Биспоук, добре дошли отново. Съвещанието ще започне всеки момент.
	Гастли изгледа Типстаф недоволно.
	— Не беше ли чак в два часа? Подранили ли са?
	— Твърдят, че изгарят от желание да започнат преговорите.
	Гастли се скри от топлото слънце в ледените коридори на Убежището, Типстаф крачеше до рамото му.
	— Кои са?
	— Старейшина Илори Ретисънт от английското Убежище, придружена от двама сътрудници — един елементал и един зареден.
	— Само трима?
	— Следим ги от момента, в който стъпиха на наша земя тази сутрин, държим под око и всички останали известни ни иностранни магьосници в страната. По всичко личи, че тези тримата са единствените чужденци в района. Заповядайте.
	Типстаф задържа вратата и Гастли замърмори нечуто, но влезе. В кабинета го чакаше робата му. Той я навлече и се погледна в огледалото. Ризата, жилетката, вратовръзката, панталоните — всичко си беше изработил сам, но робата ги скриваше изцяло. Фигурата му, поддържана с безкрайни часове удряне на боксовата круша, както и на различни хора, в момента беше напълно невидима под безформеното перде, което висеше от раменете му. Единственото, което робата не криеше, беше и единственото, което самият Гастли цял живот се беше мъчил да прикрива — идеално симетричните белези, нашарили голата му глава.
	Типстаф бръсна прашинка от рамото му и кимна одобрително.
	— Насам, сър.
	Гастли можеше да намери заседателната зала и със затворени очи, но остави Типстаф да го води. Всеки, в това число и самият Гастли, вършеше нещата по свой си начин, а ако имаше нещо, което Типстаф действително обичаше на тоя свят, това беше протоколът.
	Стигнаха до двойна врата, охранявана от секачи. Типстаф кимна, воините в сиво удариха косите си о пода в идеален синхрон и вратите се отвориха. Типстаф отстъпи и пусна Гастли пред себе си.
	Върховен маг Ърскин Ревъл седеше на кръглата маса и се почесваше по врата. Яките на робите много дращеха кожата и затова Гастли беше поръбил своята с ивица коприна. Не беше предложил да стори същото и с робата на Ревъл. Мълчаливото страдание на приятеля му го веселеше и в най-тежката скука.
	До Ревъл седеше Мадам Мист с лице, покрито с вечния черен воал. Гастли често се чудеше дали чертите на лицето й не са също тъй отблъскващи като неговите, но постепенно беше решил, че не е това — просто воалът беше част от традициите, които Децата на Паяка бяха избрали да следват и пазят.
	Срещу двамата седеше Илори Ретисънт и чакаше търпеливо. Красива жена с остър ум, Илори се усмихна топло, когато Гастли влезе.
	— Старейшина Биспоук — поздрави тя и стана на крака, за да го посрещне. — Толкова се радвам да ви видя отново.
	— Старейшина Ретисънт — стисна ръката й Гастли. — Извинете, че закъснях.
	— Не сте закъснели, ние подранихме, което при определени обстоятелства може да бъде двойно по-невъзпитано от това да закъснеем.
	Гастли стрелна с очи мъжа и жената, застанали зад Илори и подпрели гърбове на стената с безизразни физиономии.
	— Виждам, че водите само двама бодигардове.
	— Разбира се — невинно се усмихна Илори. — Не съм в опасност, нали? Тук съм сред приятели?
	— Абсолютно — усмихна й се в отговор Гастли. — Така мило от ваша страна да си го спомните. Толкова много ваши колеги магьосници изглежда са забравили този факт.
	— Е, те не са тук сега, но аз съм. Предоставена ми е честта да говоря от името на целия Върховен съвет. Има някои неща, които бих желала да обсъдим.
	— Да започваме тогава — отвърна Гастли и зае мястото си до Ревъл.
	Илори ги изгледа внимателно, преди да заговори.
	— Ирландското Убежище е било нашият авангард в битките срещу насилието и тиранията през последните шестстотин години, още от момента, в който Меволент се издигна до властта. Знаем това и го ценим. Доскоро вашият Съвет на Старейшините беше най-уважаваният в цялата магическа територия.
	Ревъл кимна:
	— Доскоро.
	— Е, това не е тайна. Смъртта на Еакан Мериторий беше непрежалима загуба за всички нас, но в Ирландия тя отбеляза началото на бързо свличане към една тотална несигурност, ускорено без съмнение и от кратките дни на Турид Гилд като Върховен маг, приключили с неговата присъда. Отново и отново ирландското Убежище беше нападано от врагове както външни, така и вътрешни.
	— И отново и отново то удържаше победа над всички тези врагове — вметна Гастли.
	— Така е — призна Илори, — благодарение на безукорната служба на някои ваши служители. Но при все това Убежището ви губеше сили. Когато дойде следващата атака, може и да не сте в състояние да я надвиете. Затова аз съм тук с едно предложение, стига да имате желание да го приемете.
	— Сега идва интересното — промърмори Ревъл.
	— Преди Убежищата са съществували общностите. Всяка общност се е управлявала от дванадесетима Старейшини. Всеки от тях наблюдавал и се грижел за отделен аспект от живота в съответното населено място, но, когато се налагало да се вземат важни решения, гласът на всеки от дванадесетте тежал еднакво.
	— Знаем историята — прекъсна я Ревъл. — Знаем също, че когато били основани Убежищата, тромавите дванадесет били сведени до много по-практичното число три. Дори запазените все още по света общности не се придържат към старата традиция.
	— Вярно — отвърна Илори, — но това не означава, че не можем да извлечем поука от миналото. Предлагаме ви в Ирландия да се създаде допълнителен Съвет от девет души — петима магьосници, избрани от нас, плюс четирима по ваш избор — който да помага в делата на Убежището ви. При това положение ще имате превес на гласовете — седем срещу пет, освен това ще разполагате с повече магьосници, повече секачи и повече ресурси. Убежището ви ще си остане под вашия пълен контрол и предишната му сила ще бъде възстановена.
	Ревъл я изгледа.
	— Любопитен съм как така сте допускали, че изобщо е възможно да се съгласим с това.
	— Допускаме го, защото предложението е справедливо. Контролът ще остане ваш…
	— Контролът и сега е наш — обади се Мадам Мист. — Защо ще искаме да променяме статуквото?
	— Защото настоящата ситуация е неприемлива.
	— За вас — допълни Ревъл.
	— Да, неприемлива е за нас — отвърна Илори. — Сред членовете на Върховния съвет има такива, които ви смятат за опасни и безразсъдни, и непрестанно призовават към активни действия срещу вас. Всеки разумен магьосник очаква всеки момент да избухне война. Защо да рискувате какъвто и да било конфликт, при положение че ситуацията може да се разреши мирно?
	— В Ирландия няма да има допълнителен Съвет, старейшина Ретисънт.
	— Защо не?
	— Защото Върховният съвет не може да ни заповядва какво да правим.
	Илори поклати глава.
	— Това ли било? Гордост, значи. Няма да приемете условията ни, защото не обичате да ви се казва какво да правите? Гордостта е загуба на време, Върховен маг Ревъл. Гордостта означава, че поставяте собствените си дребнави претенции над добруването на всички други магьосници в Убежището ви. Нещо повече, тя означава, че поставяте собствените си дребнави претенции над добруването на всеки един смъртен на света. Ако избухне война, ще ни бъде почти невъзможно да я опазим в тайна при сегашното състояние на средствата за масова информация. Ако това се случи, отговорността ще е изцяло ваша. Но можем да го избегнем, ако се вслушате в гласа на разума.
	— Върховният съвет няма право да диктува на местните Убежища как да управляват делата си — отговори Мист. — Всъщност, може да се окаже, че самият Върховен съвет е една незаконна структура.
	— Смехотворно.
	— Към момента извършваме проверка на законността ви — довърши Мист.
	— Не си правете труда — отвърна Илори. — Нашите юристи вече пресяват всеки възможен прецедент в архивите. Не съществува древно право или забравен закон, който да твърди, че Убежищата не могат да обединяват силите си срещу обща сериозна заплаха. В края на краищата, така постъпихме във войната с Меволент.
	— Значи ние сме сериозна заплаха, така ли? — обобщи Ревъл.
	— Може и да се окажете заплаха — изрече Илори и поклати отново глава. — Вижте, не съм дошла, за да ви заплашвам. Заедно стоим на ръба на бездна и Върховният съвет няма да отстъпи. Всички там са гневни и уплашени и колкото повече разсъждават по въпроса, толкова по-гневни и уплашени стават. Клонят към война и вие сте единствените, които можете да ги спрете.
	— Като се съгласим с условията им.
	— Да.
	— Това няма да стане, Илори.
	— Вие реално _искате_ ли война, Ърскин? Действително ли _желаете_ да воювате? Колцина от нас искате да убиете?
	— Ако искаш да успокоиш нещата, успокой онези, които вдигат врява. Няма да допуснем да ни сплашват и тормозят.
	Илори се засмя горчиво.
	— Продължавате да се смятате за жертви, а? Сякаш вие просто сте си вършели работата, но, не щеш ли, се е явил Върховният съвет и ви е изял десерта. Вината е ваша, Ърскин. Вашето Убежище е слабо. Допуснахте грешки. В тази ситуация не сме ние лошите. Направихме невъзможното, за да продължим да се отнасяме с вас с полагаемото се уважение за заслугите ви. Освободихме Декстър Векс и малката му групичка крадци, нали?
	— Това какво общо има с нас? — намеси се Гастли. — Групичката крадци на Векс, както ги наричате, се състои от трима ирландци, един англичанин, един американец и един африканец. Те представляваха международна група, несвързана с нито едно Убежище, и тя не е искала ничие разрешение, за да се заеме с мисията си.
	— Международна група, водена от Декстър Векс и Сарацен Ру — поправи го Илори. — Двама от вашите другари Мъртъвци. Те може и да не са ви осведомили за плановете си, но, ако бяха успели да откраднат оръжията богоубийци, къде щяха да ги скрият, ако не при вас?
	— Векс искаше да бъдат прибрани на сигурно място, но да се използват в борбата с Даркесата, ако се наложи.
	— Някой по-подозрителен от мен би се замислил дали Даркесата не е просто едно удобно извинение.
	— Всъщност, случаят е изключително спорен — отвърна Ревъл. — Танит Лоу и престъпната й банда докопаха Богоубийците преди Векс и ги унищожиха.
	— А вие заловихте Танит — обади се Мист. — За кратко.
	— Моля? — обърна се към нея Илори.
	— Арестувахте Танит — повтори Мист. — Жената, която уби Върховен маг Стром. Арестувахте я, оковахте я, а тя ви избяга.
	— Накъде биете?
	— Нали твърдите, че убийството на Стром е било последната капка — продължи Мист. — Неговата смърт ни тласна на ръба на войната. Той беше убит тук, разбира се, в същата тази сграда. Затова вие обвинявате нас, а всъщност убийцата Танит Лоу е лондончанка. Но когато все пак арестувахте госпожица Лоу, когато имахте възможност да я накажете за престъплението, което извърши под нашия покрив… тя мистериозно изчезна.
	— Твърдите, че ние сме допуснали бягството й?
	— Именно нейното бягство спомогна да насочите целия си гняв отново към нас, нали?
	— Отдавна не съм чувала нещо толкова глупаво — отвърна Илори, — а, право да ви кажа, напоследък се наслушах на глупости. Не знаем как е избягала Танит, нито кой й е помогнал за това. Тече разследване на случая. Между другото, във Върховния съвет има хора, които смятат, че зад бягството й стоите вие.
	— Ама разбира се — уморено въздъхна Ревъл.
	— Същите тези хора смятат, че и групата на Танит, и групата на Векс са получавали заповедите си от вас — продължи Илори. — Два екипа с една и съща цел, но независими един от друг — така шансовете за успех на мисията по намиране на Богоубийците се удвояват.
	— Е — отговори Гастли, — искрено се радваме, че Върховният съвет ни смята за толкова слабо организирани, че да ни се налага да вършим нещо толкова абсурдно.
	— Върви си у дома, Илори — кротко рече Ревъл. — Кажи им, че си предала предложението им, а ние любезно сме го отклонили. Също така кажи на Върховния съвет, че преди да умре, Върховен маг Стром се съгласи, че каквато и да е намеса в делата ни от ваша страна не е необходима. Преди Танит Лоу да го убие, той се канеше да препоръча на Върховния съвет да не предприема никакви други действия срещу нас. Ти и колегите ти няма защо да се боите от Ирландия.
	— Но това всъщност не е съвсем вярно, нали? — прекъсна го Илори. — Вие държите Усилвателя. Всички сме чували какво върши той. Бърнард Сълт е виждал потенциала му със собствените си очи. Ставал е свидетел на това до какви нива машината може да увеличи потенциала на всеки магьосник. Ако пожелаете, вие можете да подсилите всеки един от хората си и да ги пратите срещу нас. Това, че сме повече на брой, ще бъде без значение срещу подобна мощ.
	— Въобще нямаме подобни намерения.
	— Тогава разглобете Усилвателя. Сигурна съм, че това изключително ще успокои Върховния съвет.
	Ревъл поклати глава отрицателно.
	— Усилвателят захранва специална затворническа килия — единствената килия, способна да удържи магьосница със силата на Даркесата. Тази килия ни трябва.
	— Тогава го предайте на нас като израз на добра воля.
	— Като израз на наивност, имаш предвид. Няма да ви предадем Усилвателя. Няма да го разглобяваме. Няма да го изключваме. Ние дори не сме сигурни дали изобщо можем да го изключим. Ако това изнервя Върховния съвет, толкова по-зле. Моля те, увери колегите си, че не възнамеряваме да използваме машината срещу тях и не планираме никакъв предварителен удар — Ревъл се приведе напред. — Ако обаче Върховният съвет ни нападне — нас или някого от нашите хора — по какъвто и да било начин и ние се почувстваме заплашени, тогава вече има възможност да използваме Усилвателя, за да изравним силите.
	— Върховният съвет няма да е доволен да чуе това.
	— Знаеш ли какво ще ти кажа, Илори? Положението вече се е докарало дотам, че изобщо не ми пука.


>	3.
>	Големият ден

	Дезмънд Еджли отметна глава назад и запя „Честит рожден ден, честит рожден ден, приличаш на маймунка и така си и миришеш!“, после се разсмя като луд, а Валкирия духна свещите на тортата. Всяка година слушаше все същата песничка, още от деня, в който беше станала достатъчно голяма, че да знае какво е „маймунка“. Сега беше пораснала и зряла. При баща й обаче подобен процес не се наблюдаваше.
	Майка й и малката й сестричка изръкопляскаха, а Валкирия се облегна назад и им се усмихна широко. Тънки струйки дим се издигаха от осемнадесетте свещи, но се разнесоха бързо, когато майка й помаха с ръка над тортата.
	— Пожела ли си нещо? — попита татко й.
	Валкирия кимна:
	— Световен мир.
	Баща й направи гримаса.
	— Сериозно? Световен мир? Не реактивна раница? Аз бих си пожелал реактивна раница.
	— Ти винаги си пожелаваш реактивна раница — намеси се майка й и се зае да реже тортата. — Само дето все не я получаваш.
	— Вярно — отвърна бащата на Валкирия, — ама за реактивна раница е необходимо да си пожелаваш много пъти. На следващия си рожден ден ще си я пожелая четиридесет пъти. Четиридесет. Тогава вече _трябва_ да я получа. Представи си само, Стеф — ще бъда единственият татко в града с реактивна раница…
	— Да — отвърна момичето. — Толкова ще се гордея с теб…
	Майка й раздаде чиниите с торта, после стана и почука с вилица по чашата си.
	— Преди да хапнем, бих искала да вдигна тост.
	— Тост — обади се Алис.
	— Благодаря ти, Алис. Днес е голям ден за малката ни Стефани. Всъщност, цялата седмица беше много важна — при такива невероятни резултати на матурите и предложения от толкова колежи! Ние у дома винаги сме били много горди с теб и сега страшно се радваме, че и останалата част от света ще те види такава, каквато те виждаме ние — силна, интелигентна, красива млада жена, способна да постигне всяка цел, която си постави.
	— Тост — мъдро обобщи Алис.
	— Ти влезе в живота ни преди осемнадесет години — продължи майката на Валкирия — и оттогава насам всеки ден е огрян от присъствието ти. Донесе радост и смях в този дом, дори в най-трудните времена.
	Таткото на Валкирия се приведе напред.
	— _Не й е лесно_ да е омъжена за мен.
	— Днес също така е и денят, в който цялото наследство на Гордън преминава в твои ръце, Стефани. От днес нататък ти вече си едноличен собственик на всичките му книги и на имението и ставаш единствената, която има право да харчи парите му. Още от дванадесетгодишна знаеше, че този момент ще настъпи, но никога не допусна това да те разглези. Никога не прие нещата в живота си за даденост. Завърши училище, изкара матурите блестящо и направи така, че да посрещнеш бъдещето си сама, без ничия помощ. Страшно се гордеем с теб, мила.
	Преди майка й да заплаче, таткото на Валкирия също стана. Окашля се, поколеба се за миг и започна:
	— За никого не е тайна, че винаги съм искал син.
	Валкирия избухна в смях, майка й замери съпруга си със салфетка, а той изчака всички да се успокоят и продължи:
	— Мислех си, че да имам дъщеря означава, че всичко в тоя дом ще стане розово, че ще се налага да я водя на уроци по балет, а когато стане достатъчно голяма и си намери гадже, ще се държа странно с него. Слава Богу, нито едно от тези неща не се сбъдна.
	Валкирия примигна.
	— Ти се държеше супер странно с Флетчър.
	— Нищо подобно, не помниш добре. Държах се готино.
	— Все му пипаше косата.
	— Нямам такъв спомен.
	— Дез — обади се майката на Валкирия, — ти се държеше много, ама много странно с момчето.
	— Дали ще ми бъде позволено да си довърша речта? А? Благодаря ви. Та, да обобщим, никога не съм искал дъщери. Но когато Стефани се роди, се взрях в огромните й очи, нейният чар и бебешкият й аромат ме победиха и аз реших: каквото било — било, време е за ново начало. Това беше благородна и безкористна постъпка от моя страна, но ти беше едва на два дни, така че сигурно не си я спомняш.
	— Не си я спомням — отвърна Валкирия.
	— А виж ме сега! — възкликна баща й. — Минаха осемнадесет години и вече имам две дъщери, като по-малката едва пристъпва, камо ли да ходи на балет. На колко години си, Алис? Четири? Пет?
	— На осемнадесет месеца е — обади се майката на Валкирия.
	— Цели осемнадесет месеца и с какво можеш да се похвалиш? Да си си намерила работа случайно? А? Ти си бреме за това семейство. Бреме!
	— Тост — отвърна Алис и запищя от радост, щом татко й я вдигна изведнъж нависоко и я завъртя из кухнята.
	— Сигурна съм, че в началото тази реч беше за теб — обърна се майката й към нея, — но после той малко се разсея. Дез. Дез, не мислиш ли, че е време да дадем на Стефани подаръка?
	— Подарък! — провикна се Алис, а татко й я преметна през рамото си.
	— Така да е, жено! Май не можем да отлагаме повече. Стеф, сега, когато разполагаш с големи суми, може и да поискаш да си купиш някоя чисто нова. Но аз лично се лаская да мисля, че една втора ръка, но подарена от родителите ти, ще има сериозна сантиментална стойност и просто няма да ти даде сърце да…
	Валкирия се изправи като свещ.
	— Купили сте ми кола?
	— Не съм казал такова нещо.
	Момичето скочи на крака.
	— Божичко, купили сте ми кола?
	— С риск да се повторя, не съм казал такова нещо. Може и да е кола. А може и да са комплект барабани.
	— Комплект барабани ли са?
	— Не. Кола е.
	— Тост! — изписка Алис.
	— А, да, прощавай — продължи бащата на Валкирия и сложи момиченцето обратно на пода. То залитна, тупна по задниче и се заля от смях.
	— Такова глупаче си — промърмори татко й.
	Валкирия се втурна към входната врата, отвори я със замах и замръзна на място. На алеята пред гаража беше паркиран лъскав форд фиеста. Оранжев.
	Валкирия и преди се беше возила в оранжева кола. Един от резервните автомобили на Скълдъгъри беше оранжев. Но този… този…
	— Прилича на умпа-лумпа* — избъбри момичето. Просто не можа да се сдържи.
	[* Умпа-лумпите са същества с ярки коси, които живеят в Шоколадовата фабрика на Чарли в едноименния роман на Роалд Дал. — Б.пр.]
	— Не ти ли харесва? — попита майка й.
	— Специално настоях за цвета — намеси се татко й. — Продавачът твърдеше, че оранжевото не било добра идея, но аз реших да се презастраховам относно безопасността ти, защото прецених, че може би колата ще свети в тъмното. Не свети де — допълни той доста унило. — Ако предпочиташ друг цвят, ще я върна. Е, продавачът сигурно ще ми се присмее, но какво пък. Бездруго ми се смя, когато си тръгнах с тази.
	Валкирия отиде до колата и прокара пръсти по капака. Купето вътре беше тъмнозелено. Точно като косата на умпа-лумпите. После се върна при родителите си.
	— Купили сте ми кола. Купили сте ми _кола_!
	Майка й разлюля ключовете.
	— Харесва ли ти?
	— Обожавам я!
	Момичето грабна ключовете и се пъхна зад волана. Колата й имаше чудесно табло, миришеше чудесно и беше съвсем чистичка. Момичето нагласи огледалото за обратно виждане на своята кола, премести назад седалката на своята кола и това си беше нейната кола! Не беше Бентлито и, като изключим цвета, не ловеше много окото, но си беше _нейната_ кола!
	— Ти си умпа-лумпа — рече й и погали таблото. — И аз те обичам.


	Докато се приготвяше, си пусна Пикси Лот и затанцува из стаята, като полюляваше бедра пред огледалото при всеки припев. „Тази вечер ще е бялата рокля“, реши на ум, извади я и я разстла на леглото. Тясна, бяла и без презрамки — баща й щеше да получи гърч, като я видеше. Но това си беше нейната вечер, щеше да излиза със своите си приятелки и щеше да облече каквото си поиска. В края на краищата, беше на осемнадесет години.
	Докато пееше с четката за коса вместо микрофон, изведнъж си даде сметка, че всъщност очаква с нетърпение да се види с Хана и другите. Вечер навън с момичетата — първата такава вечер след края на учебната година. Щеше да бъде весело. Вълнението й се стори малко странно, защото се мъчеше да си спомни дали действително е срещала лично всичките си приятелки, или всъщност те бяха приятелки на отражението, а то от своя страна е прехвърлило спомена за тях в паметта й. Валкирия се засмя при мисълта колко чудноват е животът й и тогава телефонът й звънна. Момичето спря музиката.
	— Честит рожден ден — рече Скълдъгъри.
	— Благодаря — усмихна се широко Валкирия. — Познай какво ми подариха нашите.
	— Оранжева кола.
	Усмивката й изчезна.
	— Откъде знаеш?
	— В момента я гледам.
	— Отвън ли си?
	— Викат ни. Нямаш планове за тази вечер, нали?
	Валкирия погледна роклята, погледна обувките и усети как вълнението в стомаха й бавно се стопи.
	— Не — отвърна. — Нямам планове. Идвам след минутка.
	Затвори и въздъхна. После докосна огледалото в гардероба и отражението й пристъпи в стаята.
	— Знам — рече му Валкирия. — Не го казвай. Знам.
	— Заслужаваш да се забавляваш и другояче — все пак каза отражението.
	Валкирия извади черните си панталони, изрови си чисти чорапи и грабна ботушите.
	— Няма проблем. Бездруго повечето момичета са само твои приятелки. Аз никога не съм ги срещала. За какво въобще щяхме да си говорим?
	— Сериозно ли ще използваш това за извинение?
	— Ще използвам всяко извинение, което ми върши работа. Къде ми е черната тениска?
	— Сложих я в прането.
	— Че тя си беше чиста.
	— Имаше кръв по нея.
	— Да, но не моя.
	Отражението й подаде едно потниче с тънки презрамки.
	— Розово е — изтъкна Валкирия.
	Отражението го облече.
	— Стои ти много сладко — рече.
	Валкирия повдигна вежда.
	— _Вярно_, че ми стои добре. Леле. Направо съм секси с него. Откъде го взе?
	— Купих го миналата седмица — отвърна отражението и се завъртя.
	— Добре, нави ме.
	Отражението съблече потника, Валкирия го облече и вдигна ципа на черното си яке.
	— Направи ми една услуга, а? — рече. — Прекарай си страхотно тая вечер.
	— Ще се постарая — отвърна отражението с усмивка. — Опитай се и ти да направиш същото.
	Валкирия отвори прозореца.
	— Ще бъда със Скълдъгъри — отвърна. — Няма нужда да се опитвам.
	Измъкна се навън и скочи, а Пикси Лот отново запя.


	Пред хотела Скълдъгъри докосна с облечената си в ръкавица ръка символите на ключиците си и фалшивото лице покри черепа му.
	Валкирия повдигна вежда.
	— Не е никак зле.
	— Харесва ли ти?
	— Отива ти. Не можеш ли да го запаметиш някак?
	Скелетът се усмихна.
	— При всяко активиране на фасадната татуировка резултатът е винаги различен. Много добре го знаеш.
	— Да, но я имаш вече от няколко години. Не е ли време да помислиш дали да не се спреш на нещо по-постоянно?
	— Опитваш се да ме направиш нормален, така ли?
	— Боже опази! — отвърна момичето и ококори очи в престорен ужас. Скелетът й отвори вратата на хотела и я последва вътре. Прекосиха фоайето, подминаха рецепцията и се насочиха право към асансьорите. Скълдъгъри пъхна в прореза черна карта и натисна копчето за мецанина. Вратите на кабината се затвориха.
	— Та така… — почна Валкирия.
	— Да?
	— Осемнадесетият ми рожден ден.
	— Така си е.
	— Голямата цифра. Вече съм възрастна. Технически погледнато.
	— Технически погледнато.
	— Важен рожден ден си е.
	— Дотук се справяш отлично с него.
	Момичето се засмя.
	— Ти… така де… Купил ли си ми подарък?
	Скълдъгъри я изгледа втренчено.
	— Очакваше да съм ти купил подарък?
	Усмивката на Валкирия изчезна.
	— Естествено.
	Асансьорът спря с едно _пинг!_ и вратите се отвориха. Момичето излезе първо и закрачи бързо по коридора.
	— Разбирам — последва я скелетът. — Какво предлагаш да ти бях взел?
	— Мисля, че вече ме познаваш достатъчно добре, че да се сетиш и сам.
	— Сърдита си ми.
	— Не съм.
	— Въпреки красивото ми лице си ми сърдита.
	Валкирия се закова на място, точно пред вратата на мецанина, и рязко се обърна.
	— Да, сърдита съм ти! Хората правят подаръци на онези, които са важни за тях. След всичките тези години не смятам, че трябва да ти _казвам_ да ми купиш подарък.
	— А аз не смятах, че трябва да купувам подаръци, за да докажа, че си важна за мен.
	— Е… така де… не че _трябва_, но… Не е там работата. Не трябва да доказваш, по-скоро да ми _покажеш_, че съм важна.
	— Значи, подаръкът е някакво мерило. Вашите ти купиха кола. Това значи ли, че ти си важна за тях колкото една кола? Обичат те за цяла кола?
	— Разбира се, че не. Подаръкът за рождения ден е подарък символ.
	— Подаръкът символ е празен жест. Лишен е от всякаква стойност.
	— Да, но е нещо хубаво, което можеш да сториш за другия!
	— О — отвърна скелетът. — Окей. Сега разбрах. Хубаво, тогава ще ти купя подарък.
	— Благодаря — отвърна момичето, обърна му гръб и почука на вратата. — Кого идваме да видим?
	— Един твой стар приятел — отговори Скълдъгъри и чак сега момичето долови студенината в гласа му.
	Но нямаше време за повече въпроси. Вратата се отвори и насреща й с усмивка се изправи Соломон Рийт.
	— Здравей, Валкирия — рече й.
	Преди да се усети, Валкирия му се хвърли на врата и го прегърна здраво.
	— Соломон! Какво правиш тук? Мислех, че скиташ по света и търсиш приключения.
	— Не може ли да преживея някое и друго приключение и в собствената си страна? В края на краищата, в момента тук е истинският екшън. Влизайте, влизайте! Скълдъгъри, за теб също се отнася.
	— Колко мило от твоя страна — промърмори скелетът, влезе и затвори вратата зад гърба си.
	Мезонетът в мецанина беше грамаден и екстравагантно луксозен, макар че, докато ходеше с Флетчър, Валкирия беше влизала и в по-грамадни и луксозни апартаменти. Телепортаторът обичаше да нощува в най-смайващите апартаменти из всички краища на света, стига да бяха свободни. „Това е то предимството да си телепортатор“, помисли си момичето, макар че напоследък момчето май се беше променило. Сега си имаше мила, нормална приятелка и живееше с нея в свой си апартамент в Австралия. Като че ли беше улегнал. Което си беше направо плашещо.
	Валкирия хвърли поглед към Скълдъгъри, който вече беше скрил фалшивото си лице. После скелетът свали и шапката си и премълча, когато след миг Рийт се върна от съседната стая, понесъл малка кутийка, завързана с панделка.
	— Честит рожден ден — каза некромантът.
	Очите на Валкирия се разтвориха широко.
	— Купил си ми подарък?
	— Разбира се — отвърна Рийт и чак се засмя на изненадата в гласа й. — Ти беше най-добрата ми ученичка през всичките ми години в Храма. Не съм виждал друг да схваща толкова бързо като теб и макар че имахме и някои проблеми…
	— Например намерението ви да избиете милиарди хора — подсказа Скълдъгъри.
	— … ти винаги си била моята любимка — довърши Рийт, сякаш не беше чул. — Отвори го. Мисля, че ще ти хареса.
	Валкирия развърза панделката и опаковката се разтвори сама като разцъфващо цвете. Вътре имаше дървена кутийка. Момичето отвори капачето и повдигна вежди.
	— Това е, ъм… Точно копие на моя пръстен.
	— Не е точно копие — обясни Рийт. — Отвън да, но не и по същината си, която е напълно различна. Когато младите магьосници започнат обучението по некромантия, им се дават предмети като досегашния ти пръстен — хубави, здрави, устойчиви, способни да управляват сериозно количество енергия. Но след Прилива си те вече имат нужда от нещо по-могъщо, нещо, което да контролира много повече сила.
	— Но аз още не съм преживяла Прилива.
	Рийт се усмихна.
	— Знам, но въпреки това вече имаш нужда от ъпгрейд. В това, както и в още куп неща, ти си изключителна, Валкирия. Би ли ми подала досегашния си пръстен, моля?
	Некромантът протегна длан. Момичето погледна Скълдъгъри, после изхлузи пръстена от пръста си и го сложи в ръката на Соломон. Рийт излезе отново от стаята, а Валкирия извади новия пръстен от кутийката и си го сложи.
	Рийт се върна с чук в ръката:
	— И сега следва веселата част — каза, сложи стария пръстен на Валкирия на масата и го разби с един удар. Вълна от сенки избухна от парченцата, усука се във въздуха и се понесе право към новия пръстен на пръста на момичето. Пръстенът ги всмука жадно, стана леденостуден и Валкирия ахна.
	— Усещаш ли я? — попита Рийт. — Усещаш ли силата?
	— Леле — овладя се най-сетне момичето. — Усещам я, да. Майко мила. Това е… Това е…
	— Това е некромантията.
	Беше стряскащо. Разстройващо. Беше изумително.
	— Благодаря ти — каза Валкирия.
	Рийт сви рамене.
	— Навършването на осемнадесет години си е голям ден за всекиго. Но аз много добре знам, че не си дошла за прегръдките и подаръците.
	— А, да — сети се момичето. — За _какво_ всъщност сме дошли?
	— Твоят необичайно мълчалив партньор ми се обади. Явно разследва обстоятелствата около опита на един уорлок да ви убие миналата година.
	— Уорлокът тогава ни каза, че с това прави услуга на вас, некромантите — обади се най-сетне Скълдъгъри. — В замяна на някаква информация. В замяна на едно име.
	— Първо на първо — отвърна Рийт, — мен лично ме държаха настрани от тази схема. Идеята да включваме уорлоките в който и да било от коварните ни планове изобщо не беше моя, тъй като не съм нито глупав, нито побъркан. Цялата работа се движеше от Крейвън и от оня идиот Драгънклоу.
	— И какво е казал Драгънклоу на уорлока? — попита Валкирия.
	— Моля те — отговори Рийт, — седни. Какво знаеш за уорлоките?
	Валкирия се настани на дивана, пръстенът разпращаше из тялото й странни усещания, които танцуваха нагоре-надолу по ръката й.
	— Само… така де, само основните неща. Те не са… леле, тоя пръстен е страшен!… Те не са като нас. Имат си своя култура, отделни традиции, свой собствен вид магия…
	Рийт кимна.
	— Вид магия, който, честно казано, и до ден-днешен остава неразбираем за нас. Но това не е проблем, защото бездруго по света не са останали много уорлоки, а и живеят в затворени общности. Или поне така беше доскоро.
	— Какво е станало?
	— Някой започна да ги напада — отвърна некромантът. — Да провокираш уорлоките принципно е много лоша идея, но явно съществува група хора, която решително върши точно това. Десетки уорлоки бяха избити през последните пет години. Изолират ги от групата им, преследват ги и ги екзекутират. В момента са останали живи много малко.
	Валкирия се навъси.
	— Но уорлокът, който ни нападна, каза, че силата им растяла с всеки изминал ден.
	Рийт се усмихна.
	— Уорлоките са известни с това, че никога не показват слабост. Затова ги харесвам толкова.
	— Та, кое име е трябвало да им каже Драгънклоу?
	— Един мой сътрудник, Баритон — всъщност, един от некромантите, които загинаха в битката при Аранмор, пътувал из Франция около година по-рано и случайно налетял в един бар на група смъртни, които се хвалели с някаква добре свършена работа. Естествено, той се присламчил, като се престорил на смъртен и от онова, което дочул, разбрал, че самохвалковците са бивши кадри от Специалните части, финансирани тайно от правителството и ориентирани към…
	— Чакай — прекъсна го Скълдъгъри. — Говориш за Отдел Х.
	— Кои са те? — попита Валкирия.
	— Те не съществуват — отвърна Скълдъгъри. — Винаги е имало слухове за това как правителствата на смъртните поддържат военни части от екзекутори, които издирват и ликвидират магьосници. Твърди се, че Отдел Х е обвит в тайнственост съвместен проект на Англия и Ирландия. Само дето, както вече казах, такъв отдел не съществува. Всеки път, когато някой смъртен с власт започне да задава прекалено много въпроси за нас, ние му пращаме човек като Джофри Скрутинъс, който го убеждава да не се занимава с глупости.
	— Може и така да е — отговори Рийт, — но въпросните смъртни признали на Баритон, че тъкмо били избили — по техните думи — най-опасните същества, които някога им били възлагали да ликвидират. Казали на Баритон, че дори и да му разкажат всичко, той пак няма да им повярва, казали му, че от раните на жертвите, които трябвало да убият, изтичала _светлина_. Да ви звучи познато?
	— Явно става дума за уорлоки — отвърна Валкирия.
	— И това е всичко, което Драгънклоу казал на уорлока? — скептично попита Скълдъгъри. — Някакви си непроверени приказки?
	Рийт сви рамене.
	— Това е единствената пикантна клюка, отнасяща се до уорлоките, която е известна на некромантския орден. Не мога да си представя какво друго е можел да му каже. Явно, отнякъде е изтекла информация, че некромантите знаем нещо за убийствата на уорлоки и Шаривари е пратил вашия нападател да провери така ли е наистина.
	— И няма нищо друго, което да трябва да знаем?
	— Нищо важно. Единственото друго е, че един от войниците в онзи бар казал, че заповедите за нападението над уорлоките ги издавали старец с дълга сива брада и някакъв друг, млад мъж, когото обаче войникът не можел да назове.
	Валкирия си наложи да спре да мисли за пръстена и се понамръщи:
	— Как така? Не го е познавал ли?
	— Не — отвърна Рийт. — Баритон останал с впечатлението, че войникът просто не си го _спомнял_ добре.
	— Струва ми се — намеси се скелетът, — че всичкото това можеше да ми го кажеш и по телефона.
	Рийт се разсмя.
	— Абсолютно си прав, Скълдъгъри. От друга страна, с теб не се харесваме особено, така че отначало изобщо нямах намерение да ти казвам каквото и да било. Но пък как иначе щях да поздравя любимата си ученичка на най-специалния й ден? Не ми се искаше да се явявам неканен на перваза на прозореца й. Подобно поведение ми се струва малко нездравословно, не смяташ ли?
	— Всяко посещение от твоя страна смятам за _изключително_ нездравословно — отвърна скелетът.
	Валкирия се изправи на крака.
	— А аз смятам да сложа край на този разговор, преди да сте почнали да си разменяте удари. Соломон, благодаря ти за помощта и за подаръка. Много мило от твоя страна.
	— Удоволствието е мое — отговори некромантът, наведе се и я целуна по бузата. — Още веднъж честит рожден ден.
	Скълдъгъри си нахлупи шапката и пое навън. Валкирия го настигна в асансьора миг преди вратите да се затворят. Понесоха се надолу.
	— Какво смяташ за всичко това? — попита момичето.
	Скелетът не отговори.
	Валкирия въздъхна:
	— Цупиш ли се сега?
	— Аз? Не. Аз никога не се цупя.
	— Звучиш ми така, сякаш се цупиш.
	— Просто ме е обхванал порив да извършвам физическо насилие и в момента го чакам да отмине.
	— Защо не харесваш Соломон? Той не е толкова лош.
	— Познавам го доста по-отдавна от теб.
	— Добре. Да бъде твоята. Та, този тайнствен мъж, който заповядвал да се избиват уорлоки, този, който никой май не може да си спомни добре… Доста слушаме за него напоследък.
	Стигнаха фоайето и Скълдъгъри задейства фасадната татуировка. Лицето този път беше съвсем обикновено, изражението — мрачно. Закрачиха към изхода.
	— Преди три години Давина Мар беше наета да унищожи дъблинското Убежище от мъж, когото впоследствие не можа да си припомни ясно. Оказва се, че преди _пет_ години пак същият мъж е бил замесен в организацията на масови убийства на уорлоки. Едва преди три _месеца_ Шон Макин, чаровният тийнейджър психопат, беше освободен от килията в Убежището отново от мъж, когото не успя да си спомни. Явно е, че това е един и същи човек, който е силно свързан с Роърхейвън.
	Напуснаха хотела и се запътиха към Бентлито.
	— Значи… — рече Валкирия — Отдел Х убива уорлоки, само дето Отдел Х не съществува. Но ако уорлоките си мислят, ме съществува, то… какво би означавало това? Ще започнат да преследват смъртни за отмъщение? Как така набеждаването на невинни обикновени смъртни може да помогне на тайнствения мъж да постигне целите си, каквито и да са те?
	— Не знам. Само знам, че почти всички магьосници в Роърхейвън смятат, че не смъртните, а магьосническата общност трябва да управлява света.
	— Та, какъв значи е планът? Да накарат уорлоките да убиват смъртни? Доста тъпо. Искам да кажа, ние бързо ще разберем какви ги вършат уорлоките и веднага ще ги спрем, нали?
	— Освен ако междувременно не е избухнала война, която да ни отвлича вниманието.
	— Смяташ, че тайнственият мъж има нещо общо с всичко, което става във Върховния съвет?
	— Не обичам съвпаденията, Валкирия. Те са грозни и дразнещи — скелетът я стрелна с поглед. — Как е пръстенът?
	Момичето не успя да се сдържи и цялото грейна.
	— _Невероятен_ е!


>	4.
>	Тайният произход на…

	Не беше лесно да си жена в този мъжки свят.
	Още по-трудно беше да си мъж в женско тяло в този мъжки свят. Но кой всъщност е казал, че този свят е мъжки? Подобни остарели сексистки теории нямаха място в съзнанието на Вориен Скейпгрейс. Вече не. Не и след… грешката.
	Първо беше Върховният убиец. После — Кралят на зомбитата. След това — глава в буркан. Това май беше дъното. Но след това му беше даден втори шанс, възможност да се завърне в света. Беше му показано едно тяло, перфектен екземпляр, и на мига Скейпгрейс беше разбрал, че именно това тяло ще бъде идеалният съд, в който трансплантираният му мозък най-сетне ще намери покой. В това тяло би могъл да заживее отново. В това тяло _щеше_ да заживее отново. Щеше да бъде пак жив, дишащ мъж. Никаква гниеща плът повече. Никакво разлагане. Никакви подигравки. Щеше да получи уважение. _Най-сетне_ щеше да получи уважение.
	Вместо това мозъкът му беше поставен в женско тяло, а тъпият му зомби помощник получи тялото на висок, красив мъж с всичките му прилежащи мускули.
	Животът беше скапан, когато Скейпгрейс беше жив. После смъртта също се оказа скапана. А сега животът след смъртта пак си беше скапан.
	Да живее в ново тяло беше трудно, а да живее в ново женско тяло беше още по-трудно. Всеки път, когато си отвореше устата, чуваше някакъв чужд глас и през първите седмици все се оглеждаше да види дали зад гърба му не е застанал някой непознат. Дори не знаеше как да ходи по улицата, без да изглежда глупаво. Да не говорим за цялостната травма от това при всяко поглеждане в огледалото да вижда лице, което не е негово.
	Е, лицето си беше красиво, нямаше две мнения. Бяха му дали тяло на изключително привлекателна жена. Двадесет — двадесет и пет годишна, с кестенява коса и зелени очи. Висока метър и осемдесет, в отлична физическа форма. Скейпгрейс се ласкаеше да си мисли, че ако я беше срещнал приживе, щеше да я накара да се влюби до полуда в него. Или поне щеше да обмисли тази възможност. Защото, ако се пробваше наистина да направи нещо подобно, жената най-вероятно щеше да му се присмее. Красивите жени обикновено му се смееха.
	Свъси вежди. Докъде щяха да доведат подобни мисли? Не знаеше.
	Вгледа се в навъсеното си изражение. Дори намръщена, жената беше прекрасна. Всъщност, _той_ беше прекрасен. Дори намръщен Скейпгрейс беше прекрасен. Сбъркана работа.
	— В острието ли се оглеждаш?
	Скейпгрейс се извъртя рязко, вдигнал меча пред себе си. Старецът зад него стоеше кротко, събрал ръце пред гърдите си сякаш за молитва. Учител Пинг беше от онези старци, които вече рядко се срещат. Беше дребничък китаец с рядка брадица, която приличаше на лента сив дим. Кожата му беше като пергамент, който е бил смачкан, изхвърлен на боклука, а после изваден оттам и пригладен надве-натри. Пинг се обличаше в нещо, което наричаше „традиционните одежди на предците ми“, но Скейпгрейс беше почти напълно сигурен, че всъщност е нова-новеничка хавлия за баня.
	— Във всеки момент трябва да си готов за битка — продължи Пинг с тежък китайски акцент. — Как ще виждаш враговете, ако не можеш да откъснеш очи от собственото си отражение?
	Скейпгрейс не отговори. Не се съмняваше, че въпросът е реторичен.
	Ръцете на Пинг се задвижиха плавно като водни вълни, той отстъпи и приклекна в бойна поза.
	— Хайде — каза. — Нападни ме.
	— Но ти нямаш меч — отвърна Скейпгрейс.
	Пинг се усмихна.
	— Това не значи, че не съм въоръжен.
	Скейпгрейс изкрещя и се втурна напред, сечейки въздуха с оръжието, после скочи, завъртя се, приземи се и си изкълчи глезена. Изпищя, изпусна меча и рухна на колене пред Пинг, който само сведе поглед към него и го фрасна по носа.
	— Ох! — изписка Скейпгрейс.
	Пинг отново събра ръце пред гърдите си и се поклони.
	— Запитай се, ученико мой, как успях да те победя?
	— Удари ме по носа!
	— Именно. Ако можеш да удряш опонентите си по носа по-често, отколкото те удрят теб, скоро ще усетиш вкуса на победата.
	— Тече ми кръв!
	— Трябва ти кърпичка.
	Бияча притича, стиснал кутия книжни салфетки в грамадните си, тъпи мъжки ръце. Скейпгрейс измъкна няколко кърпички, притисна ги към носа си и се втренчи в Пинг.
	— Кога ще бъда готов?
	— Скоро, ученико мой.
	— Все това повтаряш. Колко скоро е това „скоро“?
	— „Скоро“ е когато настоящият момент отмине — отвърна Пинг.
	Скейпгрейс беше сто процента сигурен, че в този отговор смисъл няма, но вече си беше научил урока и не настоя повече. Бияча му помогна да се изправи на крака. Новото тяло на идиота беше само мускули и волева брадичка — същата волева брадичка, която трябваше да принадлежи на Скейпгрейс.
	— Изглеждаш раздразнен — отбеляза Пинг.
	— Разбира се, че съм раздразнен — отвърна Скейпгрейс. — Има един-единствен начин да си спечеля уважението на хората, които са ми се надсмивали цял живот, и той е като стана най-великия воин, когото светът някога е виждал. Ти трябваше да ме учиш на изкуството на битката, но единственото, което правиш, е да ме удряш всеки път щом падна!
	— Разбирам — рече Пинг. — Смяташ, че не се учиш на нищо, така ли? Нека те попитам нещо, ученико мой. Гледал ли си „Карате кид“? Оригиналът с Ралф Мачио, а не римейка със сина на Уил Смит? Гледал ли си го?
	— Много ясно, че съм го гледал.
	— Във филма Даниел-сан също не вярва, че се учи на нещо, нали така? А в същото време господин Мияги го обучава, макар че момчето дори не усеща това. Аз правя същото.
	— Значи всъщност аз се уча?
	— Когато му дойде времето, ще разбереш дали се учиш, или не.
	Скейпгрейс присви очи:
	— Във филма господин Мияги кара Даниел да върши разни досадни задачи — да боядисва оградата или да пастира колата, а после Даниел извършва същите движения в други ситуации и разбира, че те всъщност са карате. Ти ме караш да правя само бойни движения… Ако впоследствие разбера, че всъщност си ме учил да боядисвам огради и да пастирам коли, няма да ти платя и стотинка!
	Пинг се изкикоти.
	— Толкова си смешна, госпожице Скейпгрейс!
	— Господин! — ревна Вориен. — Аз съм мъж!
	— Ама разбира се — поклони се Пинг. — Разбира се, че си мъж. Ще продължим с уроците утре сутринта.
	При тези думи старецът заотстъпва назад в сенките и тишината се възцари след него като есенни листа, спускащи се полека от дърветата.
	Бияча се взря в тъмното:
	— Още ли си тук?
	От сенките дойде само гореспоменатата тишина. После:
	— Не.
	— Тук си — настоя Бияча. — Виждам те.
	Скейпгрейс също виждаше, че Пинг не си е отишъл, но си замълча и изчака търпеливо, докато старият учител се примъкна уж незабелязано до вратата, а после изпълзя вън на четири крака. След секунда задната врата на кръчмата се отвори и отново се затвори. Бияча промърмори нещо неразбрано.
	Скейпгрейс се извърна към него:
	— Какво? Какво каза?
	Бияча въздъхна.
	— Просто не разбирам защо трябва да ставате велик воин, господарю. Защо да се излагате на опасности? Имаме си здрави нови тела и нов живот, и, така де, вашето тяло може и да не е идеално, но на кого му пука как изглеждаме? Най-важното е какви сме отвътре.
	— Да те питам, да не би Най да е изпуснал мозъка ти на пода, преди да го сложи в тая твоя нова хубава глава?
	— О, господарю, не бъдете така язвителен.
	— Да не бъда язвителен? _Язвителен?_ Че ти си формен идиот! Тялото ми не било „идеално“! То дори не е от същия пол като предишното ми! Ясно ли ти е въобще каква мъка е да си от един пол, а да си затворен в тяло от противоположния пол?
	— Може пък… и да съм наясно — промълви Бияча.
	— Изобщо не си наясно! Погледни се само! Цял Адонис! Минаваш по улицата и хората те гледат с възхищение! А когато аз минавам…
	— Ами, може би ако започнете да носите бельо…
	— _Бельо?_ — вресна Скейпгрейс. — _Бельо значи?_ Мислиш, че бельото е проблемът? _Всичко_, което нося, ми е или много тясно, или много широко! Гърбът ме боли, това известно ли ти е? Знаеш ли колко е трудно да стоиш изправен в това тяло? Как въобще се справят жените?
	Бияча се прокашля.
	— Ами, сър, не всички жени са толкова… физически впечатляващи като вас.
	Скейпгрейс присви очи:
	— Само да не вземеш да си въобразиш нещо сега!
	— Моля, сър?
	— Виждам как ме гледаш.
	Бияча изпадна в ужас.
	— Господарю, не! Уверявам ви, изобщо, ама изобщо не намирам новото ви тяло за привлекателно!
	— Нима? Твоето, да не би да е нещо по-добро? — после Скейпгрейс се отказа, раменете му увиснаха и той обърна гръб на Бияча. — Какви ги говоря. Разбира се, че е по-добро. Виж се само. Можеш да имаш всяка жена, която си поискаш.
	— Но аз не искам _коя да е_ жена, господарю.
	— Само така говориш…
	— Ще говоря така до последния си дъх, сър. Аз съм само ваш.
	Скейпгрейс бавно се обърна и погледна Бияча в очите.
	— Какво искаш да кажеш?
	— Ъм — отвърна Бияча.
	— Много странно изказване.
	— Така ли?
	— Ама много странно.
	— О.
	— Много странно.
	— Забравете го, ако искате.
	Скейпгрейс продължи да го гледа втренчено. Бияча наистина се държеше странно. Дори по-странно от обикновено. За Бога, май се изчервяваше. Скейпгрейс смръщи вежди.
	— Та, за какво говорех преди малко?
	— Как ще станете воин, господарю.
	— А, да. Много скоро ще овладея тайните на бойните изкуства и ще стана най-великия воин, когото светът някога е виждал.
	— Ама защо? — настоя Бияча.
	— Какво защо?
	— Защо ще ставате велик воин? Какво ще правите после?
	Скейпгрейс се усмихна подигравателно.
	— Задаваш ужасно много въпроси.
	— Просто… Просто се чудех какво…
	— Не ти плащам, за да се чудиш!
	— Вие въобще не ми плащате.
	— Аз съм магьосник, Бияч. Сред многото разлики между ние двамата, тази е основната. В теб няма магия, но в мен… Магията кипи в мен. И сега, когато вече не съм зомби, я чувствам как се възражда. Пробужда се.
	— Каква точно е тази магия? Винаги съм искал да ви попитам.
	— Но не си ме питал, нали? До днес не си ме питал. Защо така? Новото тяло ли ти дава самоувереност, Бияч?
	— Какво? Не, господарю!
	— Изпълва те с чувство за собствено достойнство? Със самоуважение?
	— Никога! Кълна се!
	— Защото, ако разбера, че е така…
	Бияча падна на колене.
	— Господарю, аз мразя тялото си! Мразя го. Разбира се, физически то е перфектно във всяко отношение, но… не е тялото, което вие нападнахте в онзи топъл септемврийски следобед преди няколко години. Не е тялото, което вие ухапахте тогава. Не е тялото, в което се пробудих като зомби и видях първо вас да се взирате в мен…
	— Пак ставаш странен — промърмори Скейпгрейс.
	Бияча се изправи. Беше толкова висок и красив, че изглеждаше направо глупаво.
	— Господарю — заяви той, — заедно с вас преживяхме много и ако можех да разменя сегашното си тяло с вашето, щях да го направя. С готовност щях да го направя. Може би тогава вие щяхте да се погледнете през моите очи и да се видите такъв, какъвто ви виждам аз.
	Скейпгрейс се зачуди дали да задълбае в това изказване, но бързо се отказа.
	— Вие сте единственото важно нещо в живота ми — продължаваше Бияча. — И аз… Сър, аз…
	— Този разговор ме отегчава — обяви Скейпгрейс. — Върви да изхвърлиш боклука.
	Бияча цял се сгърби.
	— Да, господарю.
	Докато Бияча тътреше пълната кофа навън, Вориен вдигна меча си от пода и го прибра в ножницата. В древните времена самураят никога не прибирал меча, преди да го е окървавил. Но, в края на краищата, това са били старите времена, когато хората не били чували за елементарна хигиена. Скейпгрейс беше сигурен, че днес самураят хубавичко ще си помисли и по-скоро ще наруши това глупаво правило, вместо да рискува с някоя опасна зараза.
	После отвън долетя крясък и преди се усети какво прави, Скейпгрейс вече тичаше към вратата с меч в ръка.
	Бияча се бореше с нещо в сумрака зад кръчмата, притиснал гръб о стената, мъчейки се да задържи чудноватото същество на разстояние. Животното беше голямо колкото доберман, но с много по-дълга козина, имаше зурла и остри зъби, ръмжеше и тракаше с челюсти срещу пищящия Бияч.
	— Ей! — изкрещя Скейпгрейс, защото не можа да измисли какво друго да стори.
	Съществото извърна глава, очите му засвяткаха. От този ъгъл лицето му изглеждаше едва ли не човешко. После се хвърли към Скейпгрейс, Скейпгрейс се подхлъзна на някакъв боклук и когато звярът падна отгоре му, сам се наниза на меча.
	Скейпгрейс примигна, а създанието изпусна последния си дрезгав дъх и умря. Вориен го избута настрани и се изправи.
	Бияча го гледаше с предано обожание.
	— Господарю!
	— Какво?
	— Вие ме спасихте!
	— Няма такова нещо.
	— Спасихте ме!
	— Стана случайно.
	— Вие ми спасихте живота!
	— Не беше нарочно!
	Полека Бияча стана на крака. Беше толкова щастлив, че малко оставаше да заплаче.
	— Господарю, нямате представа какво значи това за мен. Аз съм само жалък смъртен, който не заслужава да бъде спасен…
	— Знам.
	— … и въпреки това вие ме спасихте! Рискувахте собствения си живот, който е несравнимо по-ценен от моя…
	— Несравнимо.
	— … втурнахте се към опасността, към челюстите на смъртта… Не знам какво да кажа. Нямам думи, за да… О, господарю, простете ми, но ще заплача.
	— Хубаво, само върви да плачеш някъде другаде — сгълчи го Скейпгрейс. — Какво въобще беше това чудо? Някакво куче ли?
	Бияча беше твърде зает да плаче и не отговори.
	Скейпгрейс подпъхна крак под тялото на мъртвото същество и го претърколи на светло.
	— Никакво куче не е — рече. — Изглежда така, сякаш куче и маймуна са се влюбили, родили са си бебета и това тук е било най-грозното в котилото, та не са го искали и са го изхвърлили — клекна до създанието. — Може би е извънземно. Може би сме нападнати от извънземни!
	— О, сър, дано не е така! — изхлипа Бияча.
	— Млъквай. Виж му само лицето. Определено е извънземно. Май. Със сигурност не е тукашно.
	Бияча подсмръкна.
	— Може да е дошло от друго измерение.
	— От къде?
	— От някое паралелно измерение, господарю. Сещате ли се, като онова, в което попадна Валкирия Каин.
	Скейпгрейс се надигна.
	— Какви ги говориш?
	— Миналия април, сър, докато ние с вас чакахме за новите тела, в Убежището се разигра цяла драма: Валкирия попадна в друго измерение, а в това време онзи господин Аргедион вършеше едни поразии… Ама вие всичко ли сте пропуснали?
	— Тогава бях глава в буркан — натърти Скейпгрейс. — Имах си други грижи.
	— Да, сър, разбира се. Може би това същество също е дошло от друго измерение. Може би някой е извършил маневра, върнал се е в нашата реалност, но случайно е довел със себе си и това животно.
	— Маневра?
	— Да, сър, така му викат. Маневристът, дето забърка цялата каша с Валкирия, беше мъж на име Сила Надир.
	— Надир… — проточи Скейпгрейс. — Къде съм чувал това име?
	— Доколкото разбирам, той е печално известен сериен убиец, сър.
	Очите на Скейпгрейс се разтвориха широко.
	— Сериен убиец? И къде е той сега? Заловиха ли го?
	— Боя се, че не, сър. Избяга от затвора и…
	— Бил е в Убежището? — прекъсна го Вориен. — Значи, бяга от затвора, изчезва, а няколко месеца по-късно имаме… как беше…
	— Маневра.
	— … маневра, осъществена в Роърхейвън?
	Бияча пребледня.
	— О, сър. Нали не… Нали не мислите, че Надир е още тук?
	Скейпгрейс му обърна гръб и се взря в улицата.
	— Познавам съзнанието на престъпника, Бияч. Познавам съзнанието на убиеца. Някога аз бях Върховният убиец. Бях Кралят на зомбитата. Но се промених. Сега вече ще използвам мрака вътре в мен, за _да се боря_ със злото, а не _само да бъда_ зъл; собственоръчно ще съградя епичната история на живота си, история за изкупление и тихо достойнство. Знам едно и то е, че Сила Надир никога не е напускал Роърхейвън и сега този град има нужда от закрилник. Така де, това са две неща и аз ги знам.
	— Да се обадим на Скълдъгъри, а?
	— Не. Аз съм достатъчен.
	— Вие?
	— Този град плаче за свой герой.
	— Вие?
	— Остави Плезънт и Каин да ни отървават от очевидните опасности. Нека те стоят в светлината на прожекторите. Аз ще стоя в сенките. Аз ще водя войната си в мрака.
	— Ще ви трябва факла, сър — каза Бияча, изтича и застана до рамото на Вориен. — Моля ви, нека аз да държа тази факла!
	— Можеш да ми бъдеш помощник.
	— О, да, сър!
	— Аз ще бъда пазителят на този град, неговият невъзпят герой, неговият Рицар на бурята и мрака!
	— Да, сър! — изписка Бияча и запляска с ръце.
	Скейпгрейс присви очи. Буквално надушваше злото наоколо.
	— Ще ни трябват маски.


>	5.
>	Нечестно предимство

	Гастли често мислеше, че ако не беше майка му, на младини той сигурно щеше да се ориентира към бягането, а не към бокса. Още от малък обаче, майка му — шампионка по бой с голи ръце — го беше научила на всичко за бокса. Юмруците бяха неговият отговор: отговорът на предизвикателствата на живота, на подигравките и тормоза. Не му трябваха думи, юмруците стигаха.
	Гастли ценеше дълбоко всеки миг, прекаран с майка си, а след смъртта й старателно пазеше спомените с нея. Тя и баща му го бяха направили мъж, бяха го превърнали в човека, който беше днес. Бяха го превърнали в боец.
	Но битките си имаха цена. Майка му също я беше заплатила. Беше влязла в битка, от която знаеше, че няма да излезе победител. Всички борби, всички спорове и конфронтации, цялата тая игра на политика и надлъгване — за всичко това сега Гастли плащаше цената. Не му трябваха няколко дни почивка. Трябваха му много повече.
	Понякога се чудеше какъв ли щеше да стане, ако наистина беше избрал бягането пред бокса. Тогава щеше да бяга от мъчителите, вместо да се обръща с лице към тях и да се бие. Щеше да оставя подигравките им зад гърба си. Щеше да умее да изключва звука на света и да се съсредоточава върху дишането, върху ритъма — не върху ударите върху кожения чувал, а върху крачките по асфалта. Ако беше бегач, щеше ли да участва във войната с Меволент? Щеше ли да се присъедини към Мъртъвците? Щеше ли да пропилее цяла година от живота си, превърнат в сляпа, мъртва статуя? Щеше ли да изгуби Танит Лоу, като допусне да я обладае Останка, а после да я изгуби и втори път, отстъпвайки я на един наемен убиец?
	Гастли наведе глава и затича.
	Коридорите на Убежището бяха толкова дълги и заплетени, че можеше да тича и час, без да срещне жива душа. Това много му харесваше. Там, горе, където коридорите бяха по-светли и топли, той беше Гастли Биспоук старейшината, който трябваше да носи роба и да се държи подобаващо през цялото време. Тук, долу, беше Гастли Биспоук, покритият с белези шивач, мъж, навлякъл анцуг и отишъл да тича, мъж, който можеше да си позволи да се поти и да напряга силите си до краен предел толкова дълго, колкото пожелае.
	Тича, докато всяка мисъл за Върховния съвет не изчезна от главата му. Тича, докато забрави за уорлоките. Тича ли, тича, мъчейки се да надбяга мисълта за Танит Лоу и Били-Рей Сангуайн, но тази мисъл го настигна, затича до рамото му и тогава Гастли изгуби ритъма, нозете му се запрепъваха, той забави ход и тромаво спря.
	Остана на място, превит одве, подпрял ръце на коленете си, поемайки жадно въздух, после полека се изправи, овладя дишането си и закрачи. При всяка стъпка разтърсваше ръка или крак, за да се освободи от напрежението. Никой нямаше да тръгне да го търси поне още двадесетина минути. Достатъчно време да се отпусне, да вземе душ, да навлече тъпата… роба…
	Шивачът рязко спря и изчака, докато въздухът край него се успокои напълно. Когато това стана, Гастли се съсредоточи върху въздушните потоци и течения, които се плъзгаха по кожата му, и в следващия миг почувства нещо, лекичко подбутване, твърде нежно, за да бъде забелязано. Някой четеше въздуха и го следеше. Някой с опит.
	Гастли вдигна ръце, образува около себе си вакуум с приблизителния размер на собственото си тяло, а после го тласна напред. Сам остана напълно неподвижен, а вакуумната форма пое по коридора със скоростта на крачещ човек. Лекото подбутване се отдалечи от Гастли и последва формата примамка. Елементалът, който и да беше той, се успокои, че опасността е отминала и полека оттегли магическите си пипала, които опипваха въздуха.
	Гастли бавно заслиза по първото стълбище надолу, вдигнал ръце, за да прикрива въздушните трептения, които движението му създаваше, и да заглушава звука от стъпките си. В Ирландия обувките за бягане се наричаха маратонки. В Англия — кецове. В Америка — гуменки. Последното име беше безспорно най-простовато, но и най-подходящо за случая, защото каучуковите подметки на прокрадващия се Гастли му позволяваха да се движи напълно безшумно. До най-долното стъпало на стълбището стоеше мъж, обърнат с гръб към шивача. Сега беше ред на Гастли да чете въздуха и той се постара да го стори още по-незабележимо, отколкото го беше направил непознатият елементал преди малко. Много бавно посегна покрай мъжа, под чиято мишница висеше кобур с пистолет със заглушител, и заопипва въздуха пред него; после шивачът се протегна още по-напред, зави зад следващия ъгъл и продължи надолу по коридора. Не обърна внимание на отворените врати от двете страни, а се съсредоточи върху човека, застанал насред самия коридор. Беше сам. Едър. Навярно мъж. А в дъното на коридора — още една фигура. Пристъпваща от крак на крак. Нервна.
	Е, хубаво.
	Гастли направи крачка напред и обви ръка около гърлото на елементала до стълбището, лявата си китка притисна във врата му отзад и стисна здраво. Отне му само миг. Мъжът не успя дори да издаде звук, камо ли да реагира по някакъв начин.
	Гастли го дръпна встрани от стената, за да не може мъжът да я ритне и да вдигне шум, с който да предупреди другарите си. Непознатият магьосник дори не посегна към оръжието си. Не опита да използва магия. Просто изпадна в паника, сграбчи ръката на Гастли и се опита да се отскубне. Разбира се, не успя, шивачът го стисна още по-силно и секунда по-късно елементалът се отпусна в безсъзнание.
	Гастли го положи на пода. Претърси джобовете му — празни. Никакви лични документи. Никакви пари. Нищо. Гастли му взе пистолета, отвинти заглушителя и пристъпи до ъгъла на коридора. Коленичи и внимателно надникна иззад ръба.
	Едрият мъж заничаше в помещението на Усилвателя — вътре светеше. Явно край голямата машина кипеше някаква трескава дейност. Зад едрия, при ъгъла със следващия коридор, вторият мъж на пост явно съвсем не умееше да стои неподвижно. Под неговото рамо пък висеше на ремък автомат. Също със заглушител. Гастли се изправи, пъхна пистолета в джоба на анцуга и пристъпи напред.
	Едрият беше приблизително на петдесет метра. Нервният — чак в дъното. Това означаваше преодоляване на разстояние от стотина метра, при това така, че никой от онези в залата с Усилвателя да не забележи, че вън става нещо. Гастли се опита да скрие усмивката, която плъзна по лицето му, но не успя.
	Улови здраво въздуха и се затича. Скочи, гмурна се напред, протегнал длани пред себе си, и полетя по коридора като куршум. Едрият се обърна в последния момент. Без да забавя скорост, Гастли го блъсна, повдигна го от пода, притисна устата му с длан, обви другата си ръка около тялото му и го понесе стремително със себе си. Нервният не успя дори да се огледа, преди главата на Едрия да го тресне право в челото. И двамата непознати рухнаха безмълвно, Гастли се извъртя и залитна към стената. В последния момент измести въздуха, за да омекоти удара, отскочи като топка и се приземи, макар и с леко олюляване. Първата му мисъл беше, че току-що насмалко не си беше изпотрошил всички кости. Втората мисъл пък му подсказа да не споменава последното на Скълдъгъри, защото тогава уроците по летене щяха да се концентрират върху това как да спираме успешно, вместо върху това как да се носим напред още по-бързо.
	Шивачът коленичи до двамата мъже, без да откъсва очи от вратата на залата с Усилвателя. Никой не изскочи от там с крясъци. Никой не вдигна тревога. Беше извадил късмет. Гастли провери още веднъж дали и двамата непознати на пода са в безсъзнание, вдигна автомата, увери се, че е зареден и готов за стрелба и предпазливо пристъпи напред. От залата на Усилвателя се долавяха гласове, откъслечни думи. Трима души — двама мъже и едва жена. Американски акцент. После Гастли разпозна единия от гласовете: онзи, който даваше заповедите.
	Пристъпи до вратата на залата и надникна вътре. Мъжът, който командваше, беше изцяло скрит зад Усилвателя. Вторият мъж беше висок, слаб и Гастли го виждаше за пръв път. Жената обаче му беше позната. Некромантка. Как й беше името? Адрасдос като че ли… Беше я срещал в компанията на Векс още преди десетилетия, по времето, когато всичко между Убежищата вървеше по мед и масло. В момента жената прикрепяше нещо от едната страна на Усилвателя, докато слабият мъж правеше същото от другата страна. В краката им лежаха отворени войнишки мешки. Пълни с експлозиви. Водачът на групата се показа иззад машината, влачейки кабели подире си. Бърнард Сълт.
	— Никой да не мърда — обади се Гастли.
	Естествено, всички се размърдаха. Извърнаха се стреснати към вратата, но се удържаха на място, след като видяха насоченото към тях дуло. Мъдро решение.
	— Оставете всичко на пода — рече шивачът и влезе в залата. — Всичко. Много бавно и внимателно го оставете на пода. Ти също, Бърнард. Нали не искаме нещо да избухне?
	Лицето на Сълт се изопна, но той се подчини и остави снопа кабели до краката си. После се изправи и вдигна ръце, а другите двама магьосници последваха примера му. И тримата бяха въоръжени с пистолети със заглушители. Гастли махна със свободната си ръка и пистолетите се измъкнаха от кобурите, понесоха се във въздуха към него и леко кацнаха на пода зад гърба му.
	— Убихте ли някого, за да влезете тук? — попита шивачът.
	— Трябваше да пратим един-двама от вашите в безсъзнание — отвърна Сълт, — но не отнемаме човешки животи, ако не се налага.
	— Терористи с принципи — обобщи Гастли. — Ама че работа.
	— Терористите сте _вие_ — обади се Адрасдос и го стрелна с пламнал поглед. — _Вие_ тероризирате света с небрежното си отношение към проблемите, с негодността си и с тоталното си безразличие…
	— Адрасдос — прекъсна я Сълт, — недей, не си заслужава. Старейшина Биспоук вече е чувал всичко това и то не е произвело върху него никакво впечатление.
	Гастли сви леко рамене.
	— Та, какъв ви е планът, Бърнард? Унищожавате Усилвателя и си плюете на петите още преди да сме разбрали, че сте ни идвали на гости? Нямаше и едно „здрасти“ да кажеш, въпреки всичко, което преживяхме заедно? Ти беше тук, когато обединихме сили, за да се справим с тийнейджърите психопати на Аргедион. Това нищо ли не означава за теб?
	— Не, старейшина Биспоук, нищо не означава, защото аз бих тук и тогава, когато позволихте Върховен маг Стром да бъде обезглавен в собствената му стая.
	— От английска магьосница.
	— От твоята бивша възлюбена.
	— Която към момента е обладана от Останка. Това ти много добре го знаеш, но все пак не се свениш да обвиняваш за всичко нас.
	— О, това не е единственото, за което ви обвинявам, старейшина Биспоук. Вие също така арестувахте и затворихте неправомерно Върховен маг Стром, за да му попречите да докладва за грешките ви на Върховния съвет. Това не е поведение на старейшини, на които можем да имаме доверие да управляват Убежището в една от най-опасните магически страни в света.
	— Грешки бяха допуснати, признавам. Но закони никога не са били нарушавани. А това сега… Влизане с взлом в чуждо Убежище, нападение над негови служители, опит за унищожаване на имущество на Убежището… Адрасдос, знам, че думата едва ли ще ти допадне, но всичко това са актове на тероризъм. И вие всичките сте арестувани.
	— Боя се, че арест не мога да допусна — отвърна Сълт. — Не можем да си позволим който и да било да узнае, че сме влезли тук. Ще се наложи да ви убием, старейшина Биспоук.
	Гастли се усмихна лекичко.
	— Много бих искал да видя как точно ще стане.
	Адрасдос и слабият магьосник го връхлетяха едновременно. Гастли махна с ръка и некромантката се заби в стената встрани, но слабият вече беше приближил твърде много. Срещу него Гастли просто дръпна спусъка. Куршумите разкъсаха ризата на гърдите на магьосника, но отскочиха от кожата му, мъжът блъсна Гастли и шивачът излетя обратно вън в коридора. Удари се в стената срещу вратата на залата, падна на пода и с усилие се заизправя обратно, напипвайки изпуснатото оръжие. Гмурна се под замаха на слабия и заби юмрук ниско в ребрата му. Както и очакваше, все едно удари дънер. Избегна още един див замах, сви пръсти, почувства как въздухът се сгъстява около кокалчетата му, засили се отново и запрати въздушен поток право в челюстта на непознатия магьосник.
	Той залитна.
	Гастли го удари пак и пак, невидимият бокс около юмрука му се забиваше отново и отново в тялото на непознатия, докато го принуди да се превие одве, за да се прикрие. Тогава Гастли замахна към главата му. Високият беше твърде свикнал с това винаги да бъде най-силният във всяка схватка. Така и не си беше дал труд да се научи да се бие както трябва. Гастли го фрасна в брадичката, после в коляното, а след това, докато високият все още се мъчеше да разбере какво точно става, шивачът измести рязко въздуха, той се нагъна на вълнички между двамата и непознатият отлетя далеч назад.
	Гастли посегна към падналия автомат, но една сянка плесна като камшик, уви се около китката му, дръпна и го събори на пода. Той се претърколи, мерна Адрасдос, която тичаше към него: в ръката си жената държеше нещо, от което се кълбяха сенки. Гастли се изправи навреме, хвърли се насреща й и двамата паднаха заедно. Некромантката заби лакът в носа му и пред очите на шивача всичко се размаза. Опипом той успя да докопа дясната й ръка с оръжието и се опита да я държи далеч от себе си, докато двамата се търкаляха по пода. Дори не можеше да види какво точно държи магьосницата. Заприлича му на дръжка на нож.
	Адрасдос се измъкна изпод тежестта му, изправи се и посегна да го изрита, но Гастли улови крака й и го задържа, докато сам успя да стане. Сенките се заусукваха около дръжката в ръката й и оформиха острие на мачете. Жената замахна към шивача, той отскочи назад и я пусна, като се размина със сенчестото острие на косъм. Сенките ставаха все повече, острието — все по-дълго, магьосницата замахваше, бодна Гастли в рамото, поряза ръката му и на него му стана ясно, че ако веднага не я спре, ще си изгуби главата. При следващия й замах шивачът пристъпи бързо напред, улови ръката й под мишницата си и заби един десен прав директно в челюстта на некромантката. Тя рухна, черното острие се стопи, а дръжката издрънча на пода.
	Когато Гастли пристъпи обратно в залата на Усилвателя, Сълт прикрепяше последните експлозиви към машината.
	— Нито крачка повече — предупреди американецът, стиснал в ръка малка сива кутия. Палецът му лежеше върху сребърния бутон отгоре й. — Тук има достатъчно взрив, че да унищожи тази машина пет пъти. Уверявам те, _не е в твой интерес_ да ме стряскаш.
	Гастли отпусна ръце.
	— Дори не сме проучили Усилвателя както трябва — рече. — Знаем, че увеличава силата на магьосниците, знаем, че е източник на енергия, но все още не умеем да я контролираме. Не знаем какво още умее машината. И ти искаш да я унищожиш?
	— Признавам, че ще прозвучи детински — отвърна Сълт, — но ако Усилвателят не може да е _наш_, и ваш няма да бъде. Твърде непредвидим е. А и, няма какво да се лъжем, магьосник с увеличени стократно способности ще ви даде нечестно предимство, в случай че сегашните враждебни действия прераснат в открита война.
	Гастли се засмя.
	— Практически всички други Убежища по света — освен австралийското и африканското — са на ваша страна и ти ми говориш за нечестно предимство? Направо не си заслужава да коментираме колко пъти ни превишавате по брой.
	— Вярно — съгласи се Сълт. — Щом е така, позволете Върховният съвет да влезе в Убежището ви. Да станем партньори. Пак ще можете да си управлявате страната както пожелаете, решенията ще са ваши в болшинството от случаите. Ние ще бъдем просто едно присъствие, което ще гарантира, че решенията, които вземате, ще са правилните.
	— Доколкото си спомням, тоя разговор вече сме го водили. Нито ти, нито аз имахме полза от него.
	— За съжаление, съм напълно съгласен с теб.
	— Ако натиснеш това копче, ще започнеш война.
	— Само ако успеете да докажете, че именно аз съм го натиснал.
	— Все още планираш да ме убиеш, а? Справих се с твоите хора, в момента лежат с мозъчно сътресение. Бих казал, че плановете ти се осуетиха, стига, разбира се, да не смяташ да се разправиш с мене лично…
	Сълт се усмихна и остави сивата кутия на пода.
	— Нямах търпение да стигнем до това.
	— Аз също — отвърна Гастли. После извади пистолета си и стреля два пъти в гърдите на Сълт. Американецът рухна като окосен сноп.
	Сивата кутия се понесе във въздуха и легна в дланта на Гастли, но преди да я хване, той хвърли поглед към пистолетите със заглушители, които беше взел от нарушителите. Два пистолета. Но нали одеве, когато ги измъкна от кобурите им, бяха три…
	Куршумът го удари в рамото, Гастли се извъртя, залитна, падна и изпусна сивата кутия. Нов дрезгав шепот от заглушителя на липсващия пистолет и нов куршум свирна край ухото на шивача, но сега и той отговори на огъня — пистолетът в ръката му лаеше високо в затвореното пространство на залата. Сълт се приведе, за да се прикрие, а Гастли заотстъпва назад, без да спира да стреля. Сълт се движеше непрекъснато. Гастли остана без куршуми, Сълт се надигна и шивачът рязко хвърли пистолета право в лицето му. Американецът залитна, кръв бликна от раната на челото му.
	Гастли измести въздуха, оттласна се и се хвърли през залата. Двамата се сблъскаха. Сълт вдигна лакът и се помъчи отново да се прицели. Гастли сграбчи китката му, заедно с дулото, изскубна пистолета от хватката на американеца и го удари с него в лицето. Сълт пък заби пръсти в раната на рамото на Гастли. Болката от куршума преряза шивача, той изпусна пистолета и насмалко не се свлече на колене на пода. Сълт го удари повторно в рамото и пред очите на Гастли притъмня. После отнякъде му се мерна лакът и тъмното пред него се кипна и завъртя. Подът го блъсна, Гастли се претърколи и се надигна отново, всичко наоколо се движеше твърде бързо, но без звук.
	Сълт го удари отново и отново и лявата ръка на шивача остана напълно безчувствена. Но дясната си му беше съвсем наред, затова той посегна с нея и удари Сълт, докато той замахваше за пореден път. Не беше перфектният удар, но свърши работа. Гастли удари американеца още веднъж в ребрата и усети бронята, скрита под ризата му. Сълт отново налетя, препъна Гастли и двамата паднаха, като Сълт остана отгоре. Кръвта от челото му изцапа бузата на шивача. Нови два замаха, но Гастли отмести главата си така, както го беше научила майка му още преди много години. Единият удар леко закачи ухото му. Другият изцяло пропусна, Сълт просто заби юмрук в пода. Изруга от болка, дръпна ръка и Гастли го събори настрани.
	Бориха се още известно време. Гастли се вкопчи здраво в противника и не даваше никаква свобода на движенията му. И на това го беше научила майка му.
	_Когато са те поступали, дръж другия и не се пускай за нищо на света, докато не започнеш пак да виждаш нормално. А после го пусни и му дай да се разбере._
	Гастли блъсна Сълт и двамата скочиха едновременно на крака. Шивачът усещаше, че все още му се вие свят, но положението не беше толкова лошо като одеве. Притиснал ранената си лява ръка плътно до тялото, Гастли замахна с дясната: десен прав, после втори, един трети за десерт и завърши с кроше в брадичката, което повдигна Сълт от пода. Борейки се за въздух, американецът заотстъпва с разтреперани колене, вдигнал ръце напред, за да попречи на Гастли да се приближи твърде много.
	В момента, в който настъпи сивата кутия, Сълт спря. Петата му с хрущене натисна сребристия бутон. Към експлозивите, прикачени за Усилвателя, имаше малък брояч. Той изпиука.
	Очите на Сълт се разшириха.
	Броячът изпиука пак и пак, запиука бързо, после още по-бързо, после запищя равно и непрекъснато, а Гастли замахна, измести въздуха и дръпна рязко Сълт към себе си. Щом Сълт префуча край него, шивачът вдигна и двете си ръце и натисна здраво въздуха напред, оформяйки щит пред двамата, а залата се изпълни с огън и гръм, ударната вълна се блъсна в щита и Гастли беше отхвърлен назад обратно в коридора. Сълт се удари в стената, Гастли се удари в Сълт, двамата паднаха, Гастли се просна по очи и после всяко движение замря.
	Очи примигват. Очи. Примигват.
	Аларма. Викове.
	Аларма.
	Ръце го сграбчват, повдигат го, Гастли вече е седнал, навсякъде се стеле дим. Хора и секачи. Пред него е застанал Ревъл, разтърсва го, говори му нещо:
	— … чуваш ли ме? Гастли? Чуваш ли ме? Трябва ми лекар! Приятелят ми е в кома!
	Гастли леко изкриви устни в усмивка.
	— О, чудесно! — каза Ревъл. — Не сме го изгубили напълно. Откъде е цялата тая кръв? А, да, простреляли са го. Ама разбира се. Класика.
	Доктор Синекдох притича, коленичи и притисна нещо до раната.
	— Старейшина Биспоук? — повика го. — Чувате ли ме? Знаете ли кой ден сме днес?
	— Не знам — промърмори Гастли. — Съжалявам…
	— Да го отнесем в лабораторията възможно най-бързо — каза Синекдох. — Трябва му скенер и…
	Гастли поклати глава.
	— Не, исках да кажа, че наистина не знам кой ден сме. Докато бях в шивачницата, по-лесно следях датите, но откакто станах старейшина…
	— Всички дни се сливат — довърши Ревъл и кимна разбиращо. — Нищо му няма, докторе. Виждал съм го как става и си тръгва след много по-сериозни наранявания. Помогнете ми само да го изправим на крака.
	— Наистина не смятам, че е добра идея, Върховен маг — отвърна лекарката. — Може да е получил…
	Ревъл въздъхна, сграбчи дясната ръка на Гастли и го вдигна на крака.
	— Виждате ли? — обърна се той към Сенкдох, която изпадна в тих ужас. — Не го мислете. Но може да се отбиете по-късно при него за един контролен преглед на четири очи.
	Гастли положи нечовешко усилие да се усмихне:
	— Благодаря ви, докторе, след малко сам ще дойда в медицинското крило. Докато така и така сте тук, бихте ли прегледали арестантите?
	— Разбира се, старейшина Биспоук — отвърна лекарката и се изгуби в тълпата.
	— Тя те харесва — прошепна Ревъл.
	— Не почвай пак! — сопна се Гастли и се обърна към Сълт, когото двамата секачи бяха изправили на крака и той висеше помежду им с оковани на гърба ръце.
	— Бърнард Сълт — рече Ревъл. — Както разбирам, ти си отговорен за тая бъркотия.
	Сълт изгледа злобно двамата старейшини.
	— Имам активирани защити на съзнанието от четвърто ниво. Всички в групата имаме. Вашите долавящи няма да измъкнат нищо от нас.
	— Ами то не ни и трябва да измъкват — отвърна Ревъл. — Самият факт, че си заловен на местопрестъплението при опит да унищожиш собственост на Убежището, вече е достатъчно срамен на вашия Върховен съвет.
	Предизвикателството в очите на Сълт помръкна.
	— Как така? — рече. — Как така в _опит_ да унищожа?
	Гастли също свъси вежди.
	— Усилвателят е оцелял след подобен взрив?
	— Ами вижте сами — отвърна Ревъл.
	Гастли докуцука до вратата на залата, Сълт го последва, все така здраво хванат от секачите. Елементалите на Убежището манипулираха въздуха, за да изчистят залата от лютивия дим. Усилвателят се издигаше на мястото си без нито една драскотина. Беше малко опушен, но невредим. Един от магьосниците сложи длан на повърхността му и изтри опушеното. Просто малко сажди. Невероятно.
	— Когато са го конструирали — рече Ревъл иззад гърбовете им, — са направили така, че да изтрае дълго.


>	6.
>	Безмилостната действителност

	Да видиш шок да се изписва на лицето на най-красивата жена на света беше рядкост и Валкирия се хвана, че й се наслаждава повече, отколкото би било редно. Светлосините очи на Чайна Сороуз станаха кръгли и огромни и магьосницата разтвори съвършените си устни с леко ахване. Косата й, черна като грях и също толкова великолепна, беше по-дълга, отколкото я помнеше Валкирия. Чайна носеше копринен халат, прихванат на кръста с широк лъскав колан.
	— Здрасти — рече момичето.
	Чайна я погледа мълчаливо още няколко секунди.
	— Здравей, Валкирия — отвърна, възвърнала незабелязано самообладанието си. — Трябва да призная, не очаквах да те видя на прага си. На какво дължа това удоволствие?
	— Отдавна се канех да се отбия. Преди време ти ми разказа за това място, за конете. Много е красиво.
	— Скривалището ми — отговори Чайна. — Бягам тук, в провинцията, за да си ближа раните и да тъна в самосъжаление. Това… твоята кола ли е?
	Валкирия хвърли поглед през рамо към умпа-лумпата.
	— Дамм. Нали е красавица?
	— Забележително оранжева е. Заповядай, влез.
	Чайна отстъпи встрани и Валкирия влезе в дома й. Мраморно стълбище се издигаше над мраморен под. Мрачни картини в готически рамки висяха по стените. Извратени скулптури седяха на бели като изсъхнала кост постаменти.
	Прозорците откриваха панорамна гледка към стария, настлан с каменни плочи двор, към конюшните, а отвъд тях — към полята, моравите и гората, ограждаща земите на магьосницата.
	Чайна я покани в голяма стая с дебел килим и библиотечни рафтове, които покриваха стените от пода до тавана. В дъното Валкирия мерна старомодно писалище, но не успя да го разгледа, защото Чайна веднага затвори капака му. Магьосницата покани момичето да седне и Валкирия се подчини, както повеляваха добрите маниери.
	— Да ти предложа нещо? — попита домакинята. — Чай или кафе?
	— Не, благодаря.
	Чайна седна в отсрещното кресло и кръстоса крака. Беше босонога.
	— С какво мога да ти помогна? — попита красавицата, но Валкирия не беше готова да отговори на този въпрос. Още не.
	— Забележителна библиотека — отвърна вместо това. — Не толкова впечатляваща като предишната ти, но…
	— Да, книгите ми сега са значително по-малко на брой — отговори Чайна. — Боя се, че подновяването на колекцията ми ще отнеме време. Освен това никога не може да бъде възстановена в пълния си вид — някои от книгите бяха единствени екземпляри. Бяха незаменими. Естествено, действително ценните книги аз винаги съм държала тук, а не в библиотеката в града, така че да сме благодарни и на това.
	— Ще отвориш ли отново библиотеката за общо ползване?
	— Нямам такова намерение. Както казах, напоследък чувствам дълбоко самосъжаление. Преди редица влиятелни личности посещаваха библиотеката ми и аз смятах, че мога винаги да разчитам на подкрепата им. Но когато Елиза Скорн изгори всичко, нито един не ми се притече на помощ. Не ме разбирай погрешно, Валкирия — отдавна съм свикнала да гледат на мен като на парий. Просто не смятах, че нещата ще се обърнат толкова бързо.
	— Значи не се шегуваш? През цялото време си стояла тук и си се самосъжалявала?
	По устните на Чайна се мерна усмивка, тъжна и вяла.
	— Не през _цялото_ време. Няколко дни се възстановявах от нараняванията си. Физическите рани оздравяха и от тях не остана и драскотина. Но раната, която беше нанесена на гордостта ми… Какво да говорим. Още щом си стъпих на краката, не мислех за нищо друго, освен за мъст и започнах да се приготвям.
	— И какво стана?
	— Елиза се оказа изумително последователна. Авоарите ми в Америка, в Швейцария, в Италия… всичко беше унищожено. Хората, които работеха за мен, междувременно или бяха загинали в подозрителни инциденти, или бяха изчезнали. Единствените, които останахме невредими, сме аз и смъртните, които се грижат за конете ми. Сама съм, Валкирия. Без съюзници и без приятели.
	— Много… съжалявам.
	— Глупости. Така и трябваше да стане. Точно това заслужавам след всичко, което съм сторила през живота си.
	— Ами асистентът ти? Онзи с папийонката?
	— Мъртъв е, горкият. Удушен.
	— О, Чайна…
	Чайна махна пренебрежително с ръка.
	— На мен ми е позволено да се съжалявам, Валкирия. Но на теб не ти е позволено. Та, разкажи ми за себе си, как си?
	— Нима не знаеш?
	— Напоследък дочувам само слухове за предстояща война между Убежищата — въобще, тъжни работи. Източниците и информаторите ми сега работят за Елиза и за Църквата на Безликите. Лишена съм от всичко, нали ти обясних.
	Валкирия сви леко рамене.
	— Ами при мен всичко е супер. Справям се. И при Скълдъгъри всичко е наред. Чу ли, че с него ходихме до една паралелна реалност?
	Чайна повдигна вежда.
	— И кога стана това?
	— Преди няколко месеца, в началото на май.
	— Тогава не се ли разправяхте с Аргедион?
	— Той и пътуването до другата реалност бяха части от една и съща история.
	— _Много_ заети сте били. И как беше паралелната реалност?
	— Ужасна — отвърна момичето. — Там Меволент е още жив и практически управлява света. Смъртните са роби. Серпин също е жив. Както и Венгос. Но той междувременно умря.
	Чайна приседна на ръба на креслото.
	— Такава късметлийка си! Сигурно е било забележително.
	— И с теб се срещнахме там.
	Чайна плесна с ръце и се засмя от удоволствие.
	— Друга аз! Каква бях, разказвай!
	— Ти водеше Съпротивата.
	— Сериозно? Аз? Извинявай, казваш ми, че там съм една от добрите?
	— Да, беше герой — отвърна момичето. — В известен смисъл. Предаде ни на няколко пъти. После умря.
	Лицето на Чайна се изопна и тя отново се отпусна на мястото си.
	— Класика. И кой ме уби?
	— Серпин.
	— Тази жалка отрепка — красивата магьосница помълча за момент, после вдигна глава: — Ами брат ми?
	Валкирия поклати отрицателно глава.
	— И там Меволент го беше убил преди десетилетия.
	— Мъртъв и в двете измерения значи. Жалко. Как се справи Скълдъгъри със задачата да си общува с мен?
	— Честно? Отлично се справи. Той е професионалист.
	— А какво е отношението му към мен? Към тукашното мен, имам предвид. Не към онази в другата реалност.
	— Отношението му към теб е… неизвестно. Все едно те няма. Но Скълдъгъри и една лоша дума не е казал за тебе, ако това е, което те тревожи.
	— Обидите са едно от последните неща, които ме тревожат, мила. Ще ми кажеш ли вече точно защо си дошла или ще продължаваш да отбягваш темата?
	— А, да, вярно. Преследваме един тип, когото никой не си спомня както трябва. Хората не помнят името му, не помнят лицето му, нито пък каквито и да било подробности за него. Ти случайно да познаваш такъв човек, който кара хората да го забравят веднага щом го видят?
	— Познавам неколцина долавящи, които, стига да разполагат с достатъчно време, умеят да отстраняват някои части от паметта на околните.
	— Не, оставам с впечатлението, че в случая нещата се случват мигновено. Все едно да говориш с някого, после той да се обърне и да си отиде, а ти да не можеш да си спомниш кой всъщност е бил той.
	— Интересно — отвърна замислено Чайна. — Има един немска магьосница, отново долавяща, която прави така, че хората я забравят напълно в секундата, в която я изгубят от поглед. Името й е Миозотис Тера.
	— Никога не съм я чувала.
	— Така като се замисля, единственият друг предмет, който може да предизвика подобен ефект, е един определен вид аметистов кристал, притежаващ свойството да влияе на психиката. Уверена съм, че ако се използва правилно, той може да причини известна степен на амнезия. Разбира се, трябват ми книгите ми, за да проверя със сигурност, но, за съжаление, вече не разполагам с тях.
	— Значи не става дума за определен магически профил или тип умение? Всеки, който притежава кристала, може да е онзи, когото търсим?
	— Боя се, че е така.
	Раменете на Валкирия увиснаха.
	— Страхотно. А да имаш представа откъде човек би могъл да се сдобие с такъв кристал?
	— Повечето от тези аметисти са прибрани на сигурно място. Ако не ме лъже паметта, имаше един в Хранилището на старото Убежище. Може дори да е оцелял при пренасянето на инвентара в Роърхейвън.
	— Ясно. Е, благодаря ти, Чайна. Много ми помогна.
	— О, няма нищо — отвърна с усмивка красавицата. — А сега вече ще ми кажеш ли истинската причина, поради която си ми дошла на гости?
	— Моля? Какво имаш…?
	Пред повдигната вежда на Чайна Валкирия млъкна, после си пое дълбоко дъх и приседна обратно на мястото си.
	— Имам нужда от съвет.
	— По какъв въпрос?
	— По въпроса за бъдещето ми.
	Чайна замълча и изчака момичето да продължи.
	— Родителите ми очакват да постъпя в колеж. Справих се отлично на матурите — така де, отражението ми се справи отлично — и сега получавам покани от десетки престижни колежи, в които не желая да ходя. Все си мислех, че когато училището свърши, вече няма да ми се налага да търча напред-назад както досега. Наследството на Гордън е мое, така че на практика _не се налага_ да уча повече, но така пък нашите ще решат, че съм намерила на баницата мекото и ми се усладило.
	Чайна кимна.
	— И сега си дошла при мен, тъй като аз познавам родителите ти много добре?
	Валкирия не успя да сдържи усмивката си пред иронията.
	— Дойдох при теб, защото всеки път, когато стане дума за това, Скълдъгъри започва да се държи супер странно. Мисля, че не иска да ми влияе и ме оставя да реша сама.
	— Мъдро от негова страна. Накъде ще поемеш оттук нататък трябва да бъде само и единствено твое решение.
	— Но аз вече правя онова, което най-много искам да правя — отговори момичето. — Искам да продължа да работя за Убежището и да върша всичко, което вършех досега. Тук ми е мястото. Но в същото време не искам да свърша като всички останали магьосници.
	— И как по-точно свършваме ние, всички останали магьосници?
	— Самотни. Не искам да се откъсвам от обикновените хора. Не виждам защо трябва да го правя.
	Чайна се усмихна тъжно.
	— Боя се, че е неизбежно.
	— Е, аз не го приемам!
	— Вече дори са измислили име на този феномен. Напоследък на всичко измислят име. Наричат го Синдром на втория живот. Случва се в момента, в който един магьосник вижда как семейството му и приятелите му остаряват и умират пред очите му. От този момент нататък, човек се вкопчва много здраво в останалите магьосници от общността, защото какъв е смисълът да преживява подобна болка втори път? Валкирия, има една безмилостна истина, срещу която се налага да се изправиш. През следващите осемдесет години ти ще продължиш да изглеждаш по същия начин, по който изглеждаш днес. След двеста години ще изглеждаш на двадесет и пет. Няма да бъде възможно да поддържаш пълноценни връзки със смъртни. Те ще забележат, че нещо не е наред с теб в мига, в който се окажат сбръчкани и увиснали, а ти си си все така млада и жизнена. Ще трябва да се сбогуваш с родителите си, преди да са започнали да задават въпроси.
	— Или… мога просто да има кажа истината.
	Усмивката изчезна от лицето на Чайна.
	— Това не е препоръчително.
	— Защо не? Те няма да разкажат на никого!
	— Твоята задача като магьосница е да ги защитиш от истината, а не да я споделяш, само за да направиш собствения си живот по-лесен.
	— Не мога просто да си тръгна от вкъщи ей така. Те са ми родители. Ще почнат да ме търсят. Ами Алис? Не мога да я изоставя.
	— Ще инсценираш смъртта си.
	— Не — отговори Валкирия. — Няма начин. Не мога да им причиня това.
	— Не е нужно да го правиш днес, Валкирия. Но рано или късно ще се наложи.
	— Какво лошо има в това да им кажа? Ще ги накарам да разберат и да пазят тайната.
	— За това ли всъщност си дошла? Наумила си си да им кажеш и сега пробваш как ще приема аз идеята, преди да я сервираш на Скълдъгъри? Той ще реагира точно като мен. Да кажеш на семейството си истината ще бъде изтезание за тях. Животът им на смъртни ще се обърне с главата надолу. Ще се стряскат от всяка сянка. Ще се вкопчат или в религията, или в разни суеверия, само и само да запълнят празнината, зейнала в ума им. Виждала съм го и преди. Ще промениш самата им същност, само защото си твърде голяма егоистка, та да живееш без тях.
	— Ако го направя както трябва, няма да стане така.
	— Дори не вземаш предвид колко много ще се тревожат те за теб — продължи Чайна. — Всеки час, в който не знаят къде си, ще си мислят, че са те изгубили. Ти се бориш с чудовища, Валкирия. Някои от тях имат човешка форма, други — не. Ще разкажеш ли на вашите за вампирите? А? Ще им разкажеш ли за Сийлън? Ще им разкажеш ли за нещата, които си вършила?
	Телефонът на Валкирия избръмча. Благодарно за навременното прекъсване, момичето го измъкна от джоба си, погледна дисплея и се смръщи.
	— Нещо лошо ли е станало? — попита Чайна.
	— Арестували са Бърнард Сълт в Роърхейвън — отвърна Валкирия.
	— Върховният съвет няма да се зарадва на тази новина.
	Валкирия се изправи.
	— Трябва да вървя.
	— Разбира се. Дългът те зове — Чайна я изпрати до вратата. — Съжалявам, че не можах да ти дам отговорите, на които се надяваше.
	— Все още има начин да постъпя правилно — отвърна момичето. — Само трябва да измисля как точно да стане.
	— Мнозина са опитвали. Практически всеки един магьосник по света е бил в някакъв момент на твоето място.
	— И ти ли?
	Чайна се усмихна.
	— Нима забрави? Аз съм родена в семейство, което боготвореше Безликите. Мразех смъртните още преди да поема първата си глътка въздух. Понякога подобна перверзия у дома може да се окаже от полза. Карай внимателно, Валкирия. И честит рожден ден.


>	7.
>	Сарацен

	На Валкирия й трябваха малко повече от два часа, за да се добере обратно до Роърхейвън. Да запомниш един маршрут от седалката на пътника беше едно, но да се сещаш за всяка отбивка и завой иззад волана — съвсем друго. На всичкото отгоре не съществуваха табели, които да сочат към градчето, а и самият път беше добре скрит от любопитни очи. Освен онези, които изрично знаеха как се стига до Роърхейвън, само някой извънредно решителен или пък извънредно загубен шофьор можеше да се натъкне на града случайно. В края на краищата, на Валкирия й се наложи да признае, че напълно се е объркала, но това помогна и петнадесет минути по-късно момичето най-сетне паркира оранжевата кола пред Убежището.
	По улиците патрулираха секачи: гледка, която рядко можеше да се види. Жителите на градчето умишлено се държаха настрани от суетнята и, облегнати на вратите си или скрити зад пердетата на прозорците, се въсеха неодобрително срещу агентите на Убежището. Валкирия се остави да я обискират на входа, а след това налетя на Йени, млада магьосница от Корк, която в момента спореше с един по-възрастен магьосник. Някой повика магьосника и той си тръгна, а Йени се обърна към Валкирия:
	— Добре ли си? — попита момичето.
	— Твърдят, че аз съм виновна — натърти Йени, а в очите й блестяха сълзи. — Аз само стоях на пост, някой се промъкна зад гърба ми и… Казват, че аз съм виновна, задето Сълт е влязъл в Убежището. Само че той и хората му не нападнаха само мен, нападнали са и други постове по пътя си.
	— Не се тревожи — отвърна Валкирия. — Сега просто всички са объркани. Какво се е опитвал да направи Сълт?
	— Сложили експлозиви на Усилвателя. Обаче старейшина Биспоук ги хванал.
	— Така — рече възрастният магьосник и отново пристъпи към Йени. — Можеш да се считаш за подследствена, ясно ли ти е? Не мога да повярвам, че някой може да бъде толкова некадърен, колкото ти твърдиш, че си, така че стигам до извода, че си работила в съюз с врага.
	— Не! — очите на Йени се разшириха от ужас. — Заклевам се, че не е така!
	Валкирия тъкмо се накани да се заяде с непознатия магьосник, когато един мъж с чудесен костюм се появи до тях.
	— Оставете момичето на мира — рече той, правейки така, че заповедта му да прозвучи като предложение. Беше по-нисък от Валкирия и леко пълен в кръста, но усмивката му беше приятелска и целият излъчваше спокойствие. — Професионалисти са я издебнали и са я хванали неподготвена. Случва се и на най-добрите от нас.
	Възрастният магьосник се вторачи в непознатия.
	— Не знам кой сте, но съм напълно сигурен, че всичко това изобщо не е ваша работа.
	— Не знаете кой съм аз? — отвърна мъжът. — Сериозно? Аз обаче знам вие кой сте, господин Декъни. Новоназначеният шериф на Роърхейвън, прав ли съм? Дали са ви дори малка значка и карта, с която да се легитимирате — все неща, от които в момента доста се срамувате, но те са си у вас, пъхнати в ето този ви джоб отпред.
	Декъни се надвеси зловещо над по-ниския непознат.
	— Не обичам разни екстрасенси да ми ръчкат из мозъка.
	— Е, слава Богу тогава, че не съм екстрасенс. Казвам се Сарацен Ру. Знам разни неща — само при споменаването на името на Сарацен, Декъни си сви и отстъпи две крачки. — Знам например, че вие ще напуснете настоящия разговор в рамките на следващите пет секунди. Четири… три… две…
	Декъни се свъси и се обърна към Йени:
	— Ще те държа под око.
	После си тръгна с фучене, а Сарацен се приведе към двете момичета:
	— Той може да е законът в Роърхейвън, но не и в Убежището. Нека да не ви притеснява.
	— Благодаря ви — отвърна Йени.
	— Дали да не отидете да ви прегледа лекар? Струва ми се, че няма да е излишно.
	Йени кимна и бързо се отдалечи, а Сарацен се обърна към Валкирия, отстъпи назад, за да я огледа хубавичко от глава до пети и се усмихна:
	— Валкирия Каин. Точно каквато си те представях.
	Момичето повдигна вежда.
	— Това комплимент ли е, или не?
	— Комплимент е — отвърна магьосникът и й стисна ръката. — Чудесно е най-после да се срещнем. Хайде, всички ни чакат в конферентната зала.
	— Гастли добре ли е? — попита Валкирия, докато крачеха натам.
	— Нищо му няма — отвърна Сарацен. — Само главоболие и няколко леки изгаряния. Ей, поздравления за оня път, когато спаси света!
	— Кой от всичките пъти по-точно имаш предвид?
	Сарацен се засмя.
	— Ами избери си. Отдавна не съм се прибирал у дома. Тази сутрин стъпих на ирландска земя за пръв път от десет години, но съм слушал доста за теб.
	— И аз съм слушала за теб — отвърна Валкирия. — Въпреки че Скълдъгъри така и никога не ми обясни какъв точно е твоят магьоснически профил.
	Усмивката на Сарацен стана още по-широка.
	— Знам разни неща.
	— Но нали казваш, че не си долавящ.
	— Няма нужда да си долавящ, за да знаеш разни неща.
	— Значи… това е твоята магия? Магическата ти способност е да знаеш разни неща?
	— Да знам разни неща е _резултат_ от магическата ми способност.
	— Окей. Не се обиждай, но тия недомлъвки са адски дразнещи.
	— Знам. През последните сто и петдесет години Декстър се опитва да разбере каква точно е магическата ми сила. Да гледам раздразнението в очите му е най-забавното нещо, което ми се е случвало някога.
	— _Някой_ изобщо знае ли каква точно е силата ти?
	— Ърскин знае — отвърна Сарацен. — Двадесетина години преди края на войната с Меволент ме отровиха. Умирах. На смъртния ми одър само Ърскин от приятелите ми беше до мен и в момент на слабост му разказах какво умея да правя.
	— Но не си умрял.
	— На следващата сутрин взех да се възстановявам. Декстър обича да казва, че не отровата, а бремето на тайната ме е убивало и когато съм я споделил, бремето се вдигнало и съм оздравял. Все ми се струва, че това е причината, поради която с Декстър още сме приятели. Иска му се да се навърта около мен, ако случайно пак легна да мра.
	— И ти всъщност знаеш… всичко? Така ли?
	— Нищо подобно — отвърна Сарацен. — След теб.
	Секачите им отвориха вратите на конферентната зала и двамата влязоха при Скълдъгъри и тримата старейшини в момента, в който Типстаф подаваше на Ревъл някаква бележка. Валкирия веднага погледна към Гастли. Той срещна очите й, намигна й и момичето му се усмихна в отговор.
	Ревъл прочете бележката и вдигна глава:
	— Така, хубаво — почна. — Преди да се заемем с Бърнард Сълт и разнищването на неговото посещение, трябва да попитам Скълдъгъри и Валкирия дали Тайрън Ламент или някой друг от екипа му някога е споменавал Инженера?
	Валкирия сбърчи чело:
	— Кой инженер?
	— _Инженерът_ — натърти Ревъл. — Долавящите ни успяха да измъкнат някои неща от главата на един от хората на Сълт, преди защитите на съзнанието му да се активират с пълна сила. Върховният съвет е провел известно проучване по въпроса за Усилвателя и, както личи, се е натъкнал на информация за въпросния Инженер.
	— И кой е той? — попита Скълдъгъри.
	— Не кой, а какво. Инженерът е машина. Очевидно е единственото нещо на света, което може да деактивира Усилвателя.
	— И къде е сега тоя Инженер?
	— Никой не знае. Тръгнал си е.
	— Как така ще си тръгне?! Нали е машина?
	— Хуманоидна машина с независим електронен мозък и най-вероятно притежаваща в известен смисъл съзнание, което…
	Очите на Валкирия направо щяха да изскочат.
	— Инженерът е _робот_?
	— Ами… да.
	Момичето не можа да сдържи вълнението си.
	— Робот на свобода? Жестоко! Може ли да се трансформира в други машини?
	Ревъл се поколеба:
	— Не.
	— Стига бе! — разочарова се Валкирия. — Леле. Човек би си помислил, че ако си дадеш труд да конструираш робот, то поне да е такъв, който да може да се трансформира.
	— Даа — проточи Ревъл, — и аз така си рекох. Както и да е, Инженерът трябвало да не се отделя от Усилвателя, но той явно си е тръгнал по собствена воля. Мога да допусна, че от Върховния съвет не са успели да го намерят, решили са да не се занимават повече с него, а направо да сложат едно-две кила взрив на самия Усилвател и да забравят за случая. За наш късмет, Гастли ги хвана и ни отърва.
	— Гастли е моят герой — обади се Сарацен.
	— Но преди да ги прекъсна — подхвана Гастли, без да обръща внимание на ироничния коментар, — Сълт успя да изпрати енергиен отпечатък до американското Убежище. Ако Усилвателят и Инженерът са конструирани заедно — а ние имаме основания да смятаме, че е точно така — тогава енергийният отпечатък на едната машина може да бъде използван, за да се установи местоположението на другата.
	— Какво значение има всичко това? — обади се Валкирия. — Нали бездруго няма да използваме Усилвателя?
	— Върховният съвет не знае това — обясни Гастли. — Те знаят единствено, че разполагаме с оръжие, което можем да задействаме по всяко време. Това е нашата „ядрена сила“ — начин да им попречим да извършат някоя твърде голяма глупост. Но ако те ни отнемат възможността да усилваме способностите на нашите магьосници…
	— Ще бъдат свободни да си вършат каквито си искат глупости.
	— За съжаление, да.
	Скълдъгъри обърна поглед към Ревъл.
	— Каква беше реакцията им на ареста на Сълт?
	Ревъл сви уморено рамене.
	— Както и очаквахме, Върховният съвет настоява за освобождаването му. Интересното в случая е, че дори не се опитаха да излъжат в отговор на въпроса какво е правил той на наша територия.
	— Значи не смятат, че дължат каквито и да било обяснения — отвърна скелетът. — Вече са взели решение да започнат война и сега само чакат повода.
	Ревъл тежко се отпусна в представителния си стол.
	— По всичко личи, че е точно така. В отговор на нашия отказ да пуснем Сълт, бяха задържани ирландски магьосници по целия свят по обвинение в шпионаж. Използваме всичките си информатори и връзки, за да ги измъкнем и да си ги приберем, но все още не знаем колко души точно са били заловени. Трябва да знаете и още нещо: един от първите арестувани е бил Декстър Векс.
	— Известно ли ни е още нещо за него? — обади се Сарацен.
	— Само, че не е оказал никаква съпротива при ареста, което е хубаво.
	— А ние как постъпваме с чуждите магьосници на ирландска земя? — попита Гастли.
	Ревъл се поколеба.
	— Настоятелно ги молим да напуснат страната и ги следим, за да се уверим, че действително си заминават. Не можем да си позволим да вземем същите драстични мерки като Върховния съвет. Ако техните магьосници — все хора, които лично познаваме и с които сме се борили рамо до рамо срещу Меволент — видят с какво уважение се отнасяме към тях, въпреки наглостта на Сълт, може би ще си помислят хубавичко в какво ги забъркват шефовете им.
	— Слабост — продума за пръв път мадам Мист.
	Ревъл я погледна.
	— Моля?
	— Притеснявате се да не сте твърде груби и ни принуждавате да стъпваме на пръсти там, където трябва да крачим решително. Враговете ни ще видят това като проява на слабост.
	— Те не са ни врагове.
	— Разбира се, че са ни врагове. Започне ли война, приятелите стават врагове. Ако влезем в този конфликт с плахо сърце, ще ни смачкат веднага. Трябва да стъпваме широко и гордо, трябва да крещим, трябва да бъдем безмилостни. Така се става победител.
	— За какво говорите? — поиска да знае Ревъл и се навъси срещу магьосницата с воала. — Да победим? В какво да победим? Ще надвием Върховия съвет и какво? Ще вземем властта? Ще установим контрол на всяко едно Убежище по света? Защо? Не влизаме в конфликта, за да победим. Влизаме, за да оцелеем. Ще се защитаваме. Почне ли война, ще удряме в определени стратегически точки. Ще отслабим Върховния съвет, като малко по малко го лишим от подкрепата му в световен мащаб. А когато изнервим водачите твърде много, ще се оттеглим и ще ги оставим сами да се разберат помежду си и да приключат цялата работа.
	Мист го погледа мълчаливо няколко секунди и се отпусна назад.
	— Колко… благородно — изкоментира, а в гласа й звънна презрение.
	— Ние не желаем война, старейшина Мист — каза Ревъл. — Ако не одобрявате тактиката ни, ние сме отворени за алтернативни предложения от ваша страна. Ако нямате такива, ще се наложи да действаме както вече сме решили. Валкирия, виждам, че си се запознала със Сарацен. Вярвай само на половината от онова, което ти казва. Скълдъгъри, бяхме се разбрали да се поразровиш по-дълбоко във всичките тия слухове за уорлоките. Някакъв напредък там?
	В първия момент Скълдъгъри замълча.
	— Разследваме — рече лаконично.
	— Има ли нещо, което не ни казваш?
	— Да.
	— Хубаво. Е, поне някой от тук присъстващите знае нещо повече от останалите. Да му се не види, и това е добра новина.


>	8.
>	Претърсване на рафтовете

	Хранилището в старото Убежище беше много по-хубаво. Таваните му бяха по-високи, рафтовете — по-дълги, за всеки магически артефакт имаше достатъчно място. Тук, в Убежището в Роърхейвън, таванът беше схлупен, рафтовете — къси и криви, а всички редки и прекрасни предмети бяха струпани един върху друг: факт, който правеше намирането на една-единствена мъничка кутийка още по-трудно.
	— Защо да не разпитаме Бърнард Сълт? — попита Валкирия, докато търсеха.
	— Че защо ни е? — промърмори в отговор Скълдъгъри, чиито облечени в ръкавици тънки пръсти ровеха из голяма кутия, пълна с по-малки кутийки.
	— Защото може да измъкнем някое признание. Скълдъгъри остави голямата кутия обратно на рафта и продължи нататък.
	— Не ни трябва признание. Гастли го е хванал на местопрестъплението.
	— Но едно признание може и да накара Върховния съвет да клекне.
	— Само ако отричаха да имат нещо общо с начинанието на Сълт, а те не отричат.
	Момичето сбърчи чело.
	— Все пак си мисля, че няма да е зле да го разпитаме.
	— Защо?
	— Да се доберем до истината, до някои факти… А и за да позлорадстваме.
	Скълдъгъри стигна до края на рафта и погледна към следващия:
	— Да злорадстваш изобщо не ти отива.
	Валкирия пое подире му:
	— Че ти злорадстваш през цялото време.
	— Защото, когато _аз_ злорадствам, съм възхитителен и забавен. Бърнард Сълт е политически затворник. Трябва да се отнесем към ситуацията с него с безкрайно внимание и предпазливост, а нито едно от тези две качества не е след твоите силни страни.
	— Ти… обиди ли ме току-що?
	Скълдъгъри спря на място и се обърна към момичето.
	— Доколкото знам, не. Остави другите да бъдат внимателни и предпазливи, Валкирия. Ти се концентрирай върху това да бъдеш ефективна. Това е, в което те бива.
	После се обърна и продължи да търси.
	— Мога да бъда ефективна и _в същото време_ да съм и внимателна, и предпазлива — рече момичето на тила на скелета. — Нали си виждал как се грижа за Алис. Виждал си колко съм внимателна с нея. С Алис ли съм, ставам най-внимателния човек на света. Даже съм _твърде_ внимателна.
	— Хайде да не прекаляваме.
	Валкирия се втренчи ядосано в детектива.
	— Внимателна съм! И предпазлива също. Човек трябва да е предпазлив, ако иска да бъде добра по-голяма сестра.
	— Явно те настъпих по мазола.
	— Няма такова нещо. Никакъв мазол не си настъпил. Просто ти казвам какви са фактите. Аз съм добра по-голяма сестра и възнамерявам да продължа да бъда такава, докато Алис расте. Ще й давам съвети как да се справя в училище, как да се облича, как да се държи с момчетата… Ще направя всичко по силите си, за да бъде тя щастлива и в пълна безопасност, така че никога да не й се случи нищо лошо.
	Скълдъгъри се обърна да я погледне.
	— Темата на разговора определено се отмести.
	— Така ли?
	— Така. С кого си разговаряла напоследък?
	Валкирия замълча.
	— А — сети се скелетът. — Явно това е темата, която си обсъждала с Чайна. Разбирам. И какво ти каза Чайна, че си станала такава конфликтна личност?
	— Не съм конфликтна.
	— Реши, че ще спорим и сама избърза да започнеш спора. Винаги така правиш, между другото.
	— Добре. Окей. Да, предстои ни да спорим. О, да не повярваш, ние _вече_ спорим! Чудо голямо.
	— А мога ли да те попитам за какво всъщност спорим?
	— Не ти трябва да знаеш.
	— Може и така да е, но пък може и да се окаже полезно все пак да разбера каква ни е темата.
	Валкирия въздъхна и подчерта раздразнението в гласа си, само за да скрие колко й е неловко:
	— С Чайна си говорихме за Синдрома на втория живот и възможността евентуално да разкажа на нашите истината за мен.
	Скълдъгъри вдигна глава и се вторачи в нея с празните си очни орбити.
	В Хранилището стана много, много тихо. Валкирия чуваше собственото си дишане и шумоленето, което издаваха дрехите й и при най-малкото движение.
	— Хмм — проточи скелетът.
	— Чайна смята, че не бива да го правя — побърза да добави момичето. — Казвам го, за да не решиш, че тя ми е пуснала тая муха.
	Скълдъгъри кимна.
	— Хмм — повтори.
	— Тя даже ми приведе сума ти аргументи против идеята, затова не е нужно и ти да ми ги повтаряш. Още не съм решила как да постъпя. Просто споменах тоя вариант като възможност. Не искам да изгубя семейството си. Толкова ли е лошо това?
	Скелетът не отговори и момичето изведнъж отвори широко очи от притеснение:
	— Искам да кажа… Извинявай, не исках… Голяма глупост казах.
	— Защо да е глупост? — наклони глава настрани скелетът. После щракна с пръсти. — А, да. Защото моето семейство е мъртво. Съвсем бях забравил.
	Топлотата в гласа му накара момичето да се усмихне.
	— Голям идиот си. Извинявай все пак.
	Скелетът махна безгрижно с ръка.
	— Ако хората ми се извиняваха всеки път, когато правят пред мен някакъв неангажиращ коментар относно загинали семейства, нямаше да се занимавам с друго, освен да приемам извинения. Що се отнася до твоята дилема, нямам намерение да ти казвам как да постъпиш. Искам да си щастлива, искам и родителите ти, и сестричката ти да са щастливи и в безопасност. Ако решението, което вземеш, може да гарантира това, ще го подкрепя безусловно, каквото и да е то.
	— Благодаря ти.
	— Сигурен съм, че решението ти ще е правилно, стига през цялото време да си даваш ясна сметка за последствията от него.
	Усмивката на момичето помръкна.
	— Чудесно. И сега какво, ще го намираме ли тоя кристал, или не?
	— Вече го намерих — отговори Скълдъгъри и вдигна малка, обвита във филц кутийка. Отвори я и извади от нея виолетов камък с размера на фъстък.
	— Ъм.
	Скелетът наклони глава.
	— Как така „ъм“?
	Валкирия сви рамене.
	— Ами не е особено впечатляващ. Очаквах… Всъщност, не знам какво очаквах, но очаквах нещо по-… така.
	— Никога преди не съм се възхищавал повече на дълбокия ти професионализъм. Както и да е, това е аметистовият кристал, за който ти е разправила Чайна, макар че, право да ти кажа, не съм сигурен, че може да се използва, за да поразява паметта с такава избирателна прецизност. Обикновено го използват грубиянски: направо изтриват цялата памет на жертвата. Който и да е нашият тайнствен заподозрян, определено е много ловък.
	— Ако кристалите са толкова мощни — каза Валкирия, — не би трябвало да е лесно човек да се сдобие с някой от тях.
	— Не е лесно. Особено когато става дума за такъв силен камък като този, който държа. Бездруго повечето от тези аметисти са унищожени за по-сигурно. Оцелелите са заключени в трезори и Хранилища из различни краища на света.
	— Значи тайнственият заподозрян си има свой собствен аметист — допусна момичето.
	Скълдъгъри кимна бавно.
	— Или използва този в ръката ми.
	Валкирия зяпна.
	— Стига бе.
	— Да, кристалите от този вид обикновено са дълбоко скрити. Не ги притежават частни лица.
	— Значи, тайнственият мъж взема този от нашето Хранилище, използва го, когато му трябва, а после го връща пак на място? Но тогава… Имам предвид, ако това е вярно, тогава сигурно аз и ти сме се разминавали с нашия заподозрян по коридора поне сто пъти.
	— Може и да сме се разминавали.
	— В такъв случай, вече сме почти напълно сигурни, че тайнственият мъж е магьосник не просто от Роърхейвън, но и магьосник от Убежището! Значи е един от нас.
	Скълдъгъри я погледна право в очите.
	— Точно така.
	— Е… това си е направо _страшничко_. Не можем ли да снемем отпечатъци?
	— Кристалите от този тип не задържат мазнина — отвърна скелетът, — а кутийката е покрита с филц. Ще накараме някого да изгледа записите от охранителните камери на Хранилището, но се съмнявам да открием нещо по този начин. Единствената следа, която досега ни липсваше, е описанието на стареца с дългата сива брада. Помисли си за такова описание, прибави към него името „Роърхейвън“ и ми кажи: за кого се сещаш?
	— За Изтезанието.
	— Така. В такъв случай какъв трябва да бъде следващият ни ход?
	Валкирия се усмихна:
	— Скейпгрейс.


>	9.
>	Най-добрата кръчма в Роърхейвън

	Когато влязоха в кръчмата, вътре нямаше клиенти — само Бияча се мотаеше зад бара, а Скейпгрейс премиташе пода. Вдигна очи, видя ги и целият грейна. _Цялата_ грейна. _Целият_ грейна. Господи, объркана работа.
	Захвърли метлата и пристъпи към гостите, стисна здраво ръката на Скълдъгъри и енергично я разтърси.
	— Приятелю — рече. — Толкова се радвам да те видя отново.
	— Ъм — отговори скелетът. — Добре.
	— И Валкирия — продължи Скейпгрейс и се обърна към момичето с широка усмивка. — Как е битката?
	Валкирия си наложи да погледне отвъд забележителното тяло, красивото лице и ослепителната усмивка и да си спомни чий точно е мозъкът, който се крие под цялата тази обвивка.
	— За коя битка по-точно става дума?
	— За битката срещу злото — обясни Скейпгрейс. — Как върви? Справяш ли се?
	— Ами да — отговори момичето с известно съмнение в гласа.
	— Чувам, че имало взрив в Убежището. Разполагате ли с улики?
	Валкирия се смръщи.
	— Разполагаме.
	— Някакви заподозрени?
	— Хората, които са сложили бомбата и които арестувахме на местопрестъплението.
	Скейпгрейс замислено закима:
	— Разбирам. Разбирам. Удобно. Даже твърде удобно, не смятате ли? Сякаш _са искали_ да ги заловите.
	— Не мисля така…
	— Е, може и да не съм прав, какво ли знам аз. Но ако имате нужда от помощта ни, само ни дайте знак. Ще трябва да си измислим таен знак. Вие го давате, а ние идваме и ви се притичаме на помощ. Някакъв сигнал ли ще е, вой на сирена или пък, знам ли, може да ви дам телефона си и да ми звъните или да се отбивате да ни викате. На две крачки от вас сме, на същата улица, така че ще ви е съвсем удобно.
	— Добре ли си, Вориен?
	Скейпгрейс се засмя и отстъпи назад.
	— Кой, аз? Добре съм. По-добре съм от Бияча, това е сигурно.
	Бияча пристъпи към гостите с глуповат израз на красивото си лице.
	— Здравей, Валкирия. Здравей, Скълдъгъри.
	— Да не би пък ти нещо да си болен? — попита скелетът.
	Преди Бияча да отговори, се обади Скейпгрейс:
	— Има запек.
	— Господарю! — възкликна ужасено Бияча.
	— О, я стига. Тук сме само приятели. Можем да си говорим за такива неща. Той, доктор Най, ни предупреди. За да ни съживи след операцията, ни е приложил голяма, но еднократна доза магия. Точно тази магия ни подхранва през последните няколко месеца. Сега обаче естествените биологични процеси в телата ни започват постепенно да се възстановяват и да заемат полагащото им се място.
	— Миналия четвъртък за пръв път почувствах глад — обясни Бияча малко виновно. — Затова си хапнах.
	Скейпгрейс се ухили широко:
	— Оказа се обаче, че стомахът му работи, но червата му — още не.
	— Голямо неудобство — допълни Бияча.
	— Докато бяхме зомбита, не усещахме нищо — продължаваше Вориен, — но сега сме пак хора и такива работи като запека се оказват истински проблем. За някои от нас.
	Бияча цял пламна и Скейпгрейс се усмихна още по-весело. Валкирия усети, че няма как да не се намеси.
	— Ами ти? — сряза тя Вориен. — Всичките твои биологични процеси възстановиха ли се вече?
	Усмивката на Скейпгрейс се стопи на секундата.
	— Още не — призна той. — Чувствам обаче, че магията ми полека се събужда. Колкото до биологичните процеси… нещата вървят по-бавно там. Но… всичко ще бъде наред. Купих си книга по въпроса. Относно това какво да очаквам. От други страна, след като така и така си тук, дали не можеш… Ако имам съмнения относно, така де, някои определени аспекти ни това да си жена, мога ли да се обръщам към теб за съвет?
	— Не — отвърна момичето.
	— Само за едно-две неща…
	— В никакъв случай! За Бога, не. Няма начин.
	— О — огорчи се Вориен. — Добре. Нека… Нека отношенията ни да си останат професионални.
	— Професионални, да. Много добра идея.
	— Аз само, такова… Нямам си други приятелки жени.
	Валкирия смръщи вежди:
	— Ние с теб сме приятели, така ли?
	— Ами Кларабел? — побърза да се намеси Скълдъгъри. — Защо нея не я питаш за всичко, което те интересува?
	— Питах я вече — призна Вориен. — Тя много искаше да ми помогне, но се разсмя толкова силно, че направо не можеше да спре. Смя се, докато вече не можеше да си поеме дъх, и в крайна сметка припадна.
	— Така си е, припадна — потвърди Бияча. — Нали и аз бях там.
	— Всичко е толкова объркано — Скейпгрейс приседна на един стол. — Дори не знам кой размер дрехи да си купувам. Взех си цял куп от един магазин втора ръка, но повечето изобщо не мога да разбера как се обличат. Тази блузка например, дето я виждате на мен… Отне ми петнадесет минути да разбера кое й е отпред и кое — отзад.
	— Ами ти и сега си я облякъл на обратно — кротко отбеляза Валкирия. — По-ниската част на деколтето не трябва да ти е на гърба.
	— И аз това откъде да го знам! Нелепа работа!
	— Освен това жълтото не е твоят цвят.
	— И аз така му казах — промърмори Бияча.
	Скейпгрейс скочи на крака.
	— Сега пък трябвало и да знам кой е моят цвят? Честно ли е, кажете ми!
	— Положението не е чак толкова страшно — отговори момичето и се опита да се усмихне окуражително. — Нали си здрав? И жив? Това не е малко.
	— Да — промълви Скейпгрейс, скрил лицето си с ръце. — Може би си права.
	— А и, доколкото чувам, кръчмата върви много добре.
	Бияча направи кисела физиономия.
	— Жалко само, че клиентелата ни не е от по-висока… класа.
	Скейпгрейс го изгледа втренчено:
	— _Нашата_ клиентела?
	— Извинете, господарю. Вашата клиентела.
	— Нищо й няма на клиентелата ми. Повечето са мои стари приятели. Е, не точно приятели, но… хора, които познавам от години.
	— Хубаво е, че те подкрепят в бизнес начинанието — обади се Валкирия.
	Скейпгрейс премълча.
	— Сега се отнасят с мен по друг начин — призна най-сетне. — Отношението им е по-добро от преди. Сега, когато кажа нещо весело, всички се смеят. Вече никой не ме пренебрегва.
	— Това е хубаво.
	— Нали? — после поклати тъжно глава. — О, кого заблуждават. Когато ме пренебрегваха, поне го правеха заради мъжа, който бях тогава, а не заради жената, която не бях. Сега за тях съм просто обект, предмет. Едно хубавичко личице, което им носи питиетата.
	Очите на Бияча станаха огромни:
	— Те не ви виждат така, както ви виждам аз.
	Скейпгрейс се извъртя като ужилен:
	— Отново се държиш странно.
	— Извинете, господарю.
	— Престани да говориш странни работи.
	— Добре, господарю.
	Скейпгрейс се обърна пак към Скълдъгъри и Валкирия.
	— Имате нужда от нещо ли? Информация? Аз съм вашият човек. В известен смисъл.
	— Търсим информация за Изтезанието — каза скелетът.
	— А, Изтезанието. Не съм се сещал за него от години.
	— Кой е той? — намеси се Бияча.
	— Не го познаваш — отговори Скейпгрейс и в гласа му се долови копнеж по доброто старо време. — Той е Дете на Паяка или Старец на Паяка, или каквото е там. Не харесва Валкирия, защото надушва кръвта на Древните в жилите й, а и по принцип не е много приятен човек. Но пък може да се превръща и гигантски паяк, което е много яко. Скълдъгъри, помниш ли първия път, когато ме разпитвахте? Искахте да ви заведа точно при Изтезанието. Хубави времена бяха, нали? Тогава бях толкова различен. Не бях зомби. Не бях жена. Бях си аз.
	— Ти доведе Изтезанието в Роърхейвън — напомни му Валкирия. — Той се укриваше под кръчмата ти.
	— И получих ли дори и едно „благодаря“ от него? Толкова труд хвърлих, за да превърна мазето в място, годно за живеене — знаете ли колко време ми отне? Така де, по-голямата част от материалите ги откраднах, но въпреки това си беше сериозна задача.
	Скълдъгъри наклони глава на една страна.
	— Откраднал си материалите, за да префасонираш мазето?
	— Много ясно. Тогава в Роърхейвън пристигаха толкова строителни материали, че целият град можеше да се препострои поне пет пъти.
	— И за какво са били използвани всички тези материали?
	— Така и не разбрах. Но дълго време смятах, че всяка къща тук има свой огледален близнак, само че под земята, защото в града всъщност живеят твърде много хора, за да се поберат в толкова малко жилища. Не сте ли забелязали? Твърде много хора шарят наоколо, не знам къде се свират всичките. Така ми дойде и идеята да ремонтирам мазето.
	— Съществуват тунели, които свързват кръчмата ти с Убежището — продължи Скълдъгъри. — Може би има и други тунели, за които не знаем. Сгради под сградите, казваш. Улици под улиците.
	— Може би — отвърна Скейпгрейс и сви рамене. — Един ден се опитах да ги потърся тия подземни къщи. Нищо не намерих. Но може би просто аз съм един некадърен боклук и затова никой не ме харесва.
	— Аз ви харесвам такъв, какъвто сте, господарю — обади се Бияча.
	— Ти не се броиш — рече Скейпгрейс.
	Скълдъгъри побърза да върне разговора в нужното русло:
	— И всичко това се е случило, след като Изтезанието пристигна, така ли?
	— Не, материалите си пристигаха дълго преди да го срещна. Убедих го да остане при мен, защото, нали се сещате, мислех, че ако някой като Изтезанието ми е приятел, това ще накара останалите магьосници да ме уважават. Но старецът ме мразеше. Говореше винаги с други хора. С мен — никога.
	— С какви други хора? С кого се срещаше?
	— Не знам. С всички се срещаше. Организираше събрания. Аз ги наричах тайни събрания, но може и изобщо да не са били тайни. Просто бяха тайни за мен. Хората вечно го търсеха да разговарят с него, но не смятам, че той се интересуваше от това да общува. Реших, че просто иска да се пенсионира и да го оставят на мира. Но това не пречеше да продължават да го търсят. Помня деня, в който мадам Мист пристигна в града. Отначало много ми се прииска да разбера как точно изглежда зад воала, но после тя така ме изплаши, че се криех всеки път, когато я мернех.
	— Някога чувал ли си Изтезанието да споменава уорлоките?
	— Не или поне не помня. Когато мадам Мист идваше, дори не припарвах до тях тримата.
	— Тримата ли?
	— Моля?
	— Каза: „до тях _тримата_“.
	— Да. Изтезанието, мадам Мист и онзи, третият.
	— Какъв трети?
	— Не знам кой беше.
	— Помниш ли как изглеждаше?
	— Разбира се. Беше… нормален на ръст. Всъщност, може и по-висок да е бил. Или пък нисичък. Както и да е, косата му беше… на главата. Поне така мисля. Имаше и… лице…
	— Помниш ли някакви _точни_ подробности за него?
	Скейпгрейс сбърчи чело.
	— Сякаш… На езика ми е, но…
	— Не се притеснявай — успокои го Валкирия. — От доста хора чухме същото. Никой не го помни.
	— Би ли искал да проведеш един сеанс с долавящ? — попита скелетът. — Той ще влезе в съзнанието ти и ще се опита да отстрани блокадата, която скрива спомените ти.
	— В съзнанието ми? — изплаши се Скейпгрейс. — Не, за Бога, дума да не става. Това е единствената оригинална част от личността ми, която ми е останала.
	— Трябва да разберем кой е бил този човек.
	— Ами питайте мадам Мист. Те винаги бяха заедно. Но никакви екстрасенси няма да ръчкат из ума ми, ясно ли е? Имам си тайна самоличност и трябва да я пазя от чужди очи.
	Валкирия се намръщи:
	— Каква тайна самоличност?
	Вориен пребледня.
	— Никаква. Никаква тайна самоличност.
	— За какво говориш тогава?
	— _Ти_ за какво говориш?
	Бияча грабна нещо иззад бара и се втурна към Валкирия.
	— Ъм, Валкирия, не искам да ви прекъсвам, но, такова, това пристигна за теб…
	Подаде на момичето пощенски плик, адресиран до кръчмата, но с името на Валкирия като адресат. Младата магьосница го отвори, разгъна листа вътре и зачете. После вдигна очи към скелета:
	— От Касандра Фарос е. Получила е ново видение. Иска да се отбием при нея тази вечер. Няма дата, но… Когато пристигна това?
	— Вчера — отвърна Бияча.
	Валкирия се замисли:
	— И какво, закъснели ли сме?
	— Имаме си работа с долавящ, който вижда в бъдещето — отговори Скълдъгъри. — Тя добре знае кога ще прочетеш бележката. Има предвид да се отбием при нея _днес_.
	Валкирия разгъна писмото докрай. Бръчката между веждите й стана още по-дълбока.
	— Пише да пратим много поздрави на вампира. Какво има предвид?
	— А, да — рече скелетът. — Тъкмо се канех да ти кажа…


>	10.
>	Тринадесетият етаж

	За вампири да не се говори.
	Това правило Валкирия наложи, след като Сийлън се опита да я убие. Разбира се, не беше възможно да го спазват винаги — съществуваха ситуации, в които говоренето за вампири беше, за съжаление, неизбежно — но през по-голямата част от времето двамата със Скълдъгъри се опитваха да избягват темата на всяка цена. Не че Валкирия беше развила някаква фобия от съществата. Не я беше _страх_. Работата беше там, че в определен момент се беше излъгала да попадне в обятията на сексапилен мрачен красавец вампир, който впоследствие се беше оказал маниак психопат, който не желаеше да я дели с никого.
	Причината да не споменават вампирите всъщност се криеше в чистия срам, който Валкирия изпитваше от цялата тая история.
	А ето ти я сега, тръгнала след Скълдъгъри към Феъркорт Флетс: място, където вампирите бяха единствената тема за разговор.
	Доколкото й беше известно, ситуацията във Феъркорт Флетс беше единствена по рода си. Смъртните жители на квартала осигуряваха непрекъснато прясна кръв за Молох и глутницата му, а в замяна вампирите държаха наркотиците и престъпността надалеч. Апартаментът на Молох беше на тринадесетия етаж и в него нямаше почти никакви мебели. Дълбоки бразди и драскотини личаха по стените. Самият Молох седеше на трона си, тоест на дивана, обут в долнище от анцуг и със сребърна верижка на кльощавия врат. Лицето му беше на дупчици като от шарка, но кожата му като цяло беше здрава и гладка. Навярно се беше хранил наскоро. От мига, в който двамата детективи пристъпиха прага му, вампирът фиксира Валкирия и повече не я изпусна от поглед.
	— Ти уби Сийлън — рече й.
	— Аз съм причината за смъртта му — поясни момичето. — Е, и? Ти самият отдавна щеше да си го убил, ако не беше вампирският ви закон.
	— Може би — отвърна Молох. — Но _не аз_ го убих, нали? Ти го уби. С това официално влезе в редиците на Безстрашните убийци на вампири, наред с Блейд, Бъфи и цялата останала антивампирска пропаганда. Сигурно си много горда.
	— Не исках Сийлън да умира.
	— Сигурен съм, че си сторила всичко по силите си да го спасиш — отговори Молох и обърна поглед към Скълдъгъри. — За какво си я довел? Нещо искаш да ми кажеш ли? Това ли ти е представата за коварна подмолна заплаха?
	Скълдъгъри поклати отрицателно глава.
	— Коварните подмолни заплахи не са ми в стила. Веднъж заплаших едного, но бях толкова деликатен в намека си, че когато дойде време да хвърля човека от една скала, той ме изгледа адски изненадано. Оттогава реша ли да заплашвам някого, правя го ясно, високо и директно, та да съм сигурен, че са ме разбрали правилно. Спорно е дали Валкирия е отговорна за смъртта на който и да било вампир, но ако знаеш аз колко съм избил през годините! Вампирите умират, Молох, и обикновено хора като мен и Валкирия се навъртаме край тях, за да гарантираме смъртта им. Мога ли да седна?
	— Креслото е за приятели.
	— Твоите приятели дали са пускали наскоро пералня? Тия възглавници изглеждат така, сякаш няколко литра са се съсирили отгоре им. Размислих, ще постоя прав. Благодаря за поканата все пак.
	— Не съм те канил.
	— Важно е намерението. Молох, сигурно знаеш защо съм тук.
	Молох задъвка нещо. Валкирия дори не направи опит да си представи какво е.
	— Заради тая работа с войната.
	— Работата с войната, точно така. Скоро на главите ни ще се струпат сериозни неприятности.
	— В тая история няма _ние_, бледолики.
	— Боя се, че всички сме заедно в кюпа.
	Молох се разсмя.
	— Нямаме нищо общо с вас, магьосниците. Живееме си кротко, на никого не пречим и никой на нас не ни пречи.
	— А какво ще стане, ако Върховният съвет вземе властта в Ирландия? — попита скелетът. — Смяташ ли, че ще ви бъде позволено да продължите мирното си съвместно съществуване със смъртните? Знаеш ли кой е една от движещите сили във Върховния съвет? Върховен маг Ваархайт. Той колко ви обича вас, кръвопийците, сигурно отдавна ти е известно.
	Молох се почеса.
	— По всичко личи, че трябва да почна да стискам палци вие с магическите пръчици да оправите нещата в последния момент, както обикновено.
	Скълдъгъри сви рамене:
	— А ако не успеем?
	— Значи всички даваме фира и толкоз.
	— Ти можеш да ми помогнеш да направя така, че да не дадем фира.
	Молох пак се засмя.
	— Е, това вече е прекалено. Вие ни мразите. Презирате ни. Повечето от вас дори не смятат, че сме с нещо по-различни от животните.
	— Какво ще кажеш да променим тази нагласа? Дошъл съм с предложение.
	— Я да чуем.
	— Ще ви доставяме серум. Знам колко е трудно в днешни дни да се снабдиш с достатъчно серум, при това качествен. Ние можем да го произвеждаме в нужните количества.
	— Това ли било? Серум, а?
	— Ще ви снабдяваме до живот — допълни Скълдъгъри. — В замяна на това вие ще ни помогнете срещу Върховния съвет.
	— Значи ние да станем ваш авангард — защото, допускам, че ще ни използвате точно за това: за първа вълна на атаката, буквално за пушечно месо — а като награда ще получим от вас достатъчно серум, че да си оставаме хора и нощем — Молох се приведе напред и подпря кокалестите си лакти на кокалестите си колене. — Знаеш ли колко мразя да бъда човек? Знаеш ли колко е мъчително нощем да не мога да разкъсам човешката си кожа и да изляза? Сякаш мравки плъзват по цялото ми тяло. А кожата така започва да ме стяга, че главата ми се пръска от болка. Болят ме и венците. Болят и кървят. Зъбите ми искат да пораснат, но не могат. Ноктите ми искат да се удължат, но се удържат, макар и едва-едва. Единственото, което желая тогава, е да се отпусна, да се изгубя, но мислите само се подмятат безполезни из главата ми. И единственото, което ми предлагаш, е още серум? Не, благодаря — вампирът се отпусна отново назад на дивана. — Искаме да разширим територията си.
	Скълдъгъри наклони глава:
	— Моля?
	— Виж колко добрини сторихме на тукашните хора. Престъпността спадна. Вандализмът спадна. Ние защитаваме смъртните и смъртните защитават нас. Демонстрирали сме силата си, показали сме какво можем и сме доказали, че нямаме нужда вие, магьосниците, да ни дишате във врата. Искаме да разширим територията си.
	— С колко?
	— С още един квартал.
	— Кварталите на смъртните не са наши, че да ги раздаваме.
	— Не ви молим да ни го давате. Само да не се намесвате, когато ние си го вземем сами.
	— И как по-точно ще си го вземете? Армия от вампири да запъпли…
	— Не ставай смешен — сряза го Молох. — Ще го завладеем бавно, човек по човек. Какво, мислиш, че сами не са идвали да ни молят ли? Хората наоколо видяха какво сторихме за жителите на Феъркорт Флетс. Може и да не си дават ясна сметка за същинската ни природа, но отлично разпознават добрата сделка. Самите смъртни желаят да разширим влиянието си в още посоки. Ако вие, магьосниците, сте съгласни с това, ние ще застанем на ваша страна срещу Върховния съвет.
	— Не съм упълномощен да сключвам подобна сделка.
	Молох се засмя:
	— Да бе! Може да ти се струва, че тука тънем в някаква изолация, но те уверявам, че и аз си имам своите източници. Може и да не си старейшина, скелете, но участваш в управлението на Убежището наравно със Съвета. Ако се опиташ да ги убедиш да приемат, ще те послушат.
	— Ще информирам старейшините за предложението ти.
	— Хубаво ще направиш.
	Валкирия мълчаливо последва скелета към вратата.
	— Ей, момиченце! — повика я Молох и тя се обърна да го погледне. Създанието на дивана я дари с усмивка, с която би се гордяла всяка акула. — Ние помним онези, които са изцапали ръцете си с вампирска кръв. Надушваме ги и те не могат никога и никъде да се скрият.
	— Кой е казал, че искам да се крия? — подхвърли в отговор Валкирия, врътна се на пети и излезе от апартамента.


>	11.
>	Един корав мъж

	Декстър Векс не се оплака, когато му щракнаха белезниците. Не се оплака и когато го натовариха в буса, нито после, когато го извлякоха обратно вън. И думичка не каза срещу цялото бутане и блъскане, нито срещу грубостта, с която се отнесоха с него, докато го ескортираха до един от помощните постове на американското Убежище в земеделските простори на Кънектикът. Не се оплака нито веднъж. Същото обаче не можеше да се каже за другаря му по съдба.
	— Ще ви съдя до дупка! — побесня Кай Каливър, когато главата му се удари за втори път в стената. — Ще въведа съдебната практика на смъртните в магьосническото общество, ще ви осъдя и ще ви смъкна и последната риза от гърба!
	Мъжът, който го блъскаше, беше едър, висок, с широки рамене и в лошо настроение. Казваше се Грим. Беше английски магьосник, бившият личен бодигард на Куинтин Стром, в чиято смяна Върховният маг беше убит. Скоро след това нещастие го уволниха и сега Грим пребиваваше в Америка, полагайки усилия да възстанови изгубената си чест като се държеше с всички като най-големия гадняр, раждал се на земята.
	Магьосникът зад Векс беше значително по-уравновесен човек на име Суейн. Векс не го беше виждал никога преди и макар Суейн ни най-малко да не се интересуваше от комфорта на арестанта си, поне не му блъскаше главата в стените.
	— Този арест е незаконен! — продължаваше да нарежда Каливър. — Не можете да слагате белезници на човек само заради националността му! Имаме права!
	Грим го блъсна в поредната стена. Каливър се сви, замълча и засмука разкървавената си устна.
	Стигнаха до два реда килии, отделени една от друга със старомодни железни решетки, вместо със стени. На всяка врата беше изписан заключващ магически символ.
	— Тук — продума Суейн и бутна Векс към най-близката килия. Векс влезе и Суейн заключи след него. Грим блъсна Каливър към съседната килия, дребният арестант залитна и падна на колене пред нара в ъгъла.
	— Приятно прекарване — изкоментира Грим и се обърна да си върви.
	— Корав мъж — промърмори Каливър.
	Грим се извърна към него.
	— Какво каза?
	Каливър се изправи на крака и погледна Грим право в очите.
	— Много си корав, когато другият е с белезници, нали? Един корав мъж! Май нямаше да е така, ако ръцете ми бяха свободни!
	— Така ли било?
	— Кай — обади се предупредително Векс и поклати глава.
	— Ами тогава да ги махнем тия белезници, а? — рече Грим.
	Каливър се засмя, оголвайки окървавените си зъби.
	— И аз така предлагам.
	Суейн улови Грим за лакътя и го дръпна.
	— Хайде идвай, нямаме време за това.
	Грим се отскубна рязко.
	— Не, не, господин Каливър иска честна игра. Редно е да му дам такава възможност — извади ключа за белезниците от джоба си и го хвърли в краката на Каливър. — Е? Отключвай се де. Ето ти ключа.
	— И като се наведа да го вдигна да ме изриташ в лицето, нали? — отвърна Каливър. — Не се и надявай.
	Грим отстъпи вън от килията.
	— Ето. Достатъчно далеч съм.
	Каливър се изкикоти.
	— По-умен си, отколкото изглеждаш. Не че това е някакво постижение, но все пак. Взема ли ключа, ще си в правото си да ме застреляш за опит за бягство. За съжаление, господин Грим, ще ви се наложи да помислите още малко.
	Грим сви рамене, извади пистолета си от кобура и го подаде на Суейн.
	— Какви ги вършиш? — остро попита Суейн. — Трябва да вървим. Прибери си оръжието. Няма да ти пипам проклетия…
	Грим внезапно насочи пистолета към Каливър и Суейн побърза да го дръпне от ръката му.
	— Готово — рече Грим на Каливър. — Невъоръжен съм.
	Суейн отново се опита да издърпа едрия си колега, но Грим рязко се извърна към него и го блъсна. Лицето му беше зелено от гняв.
	— Ако не тръгнеш с мен на секундата — продума Суейн, — ще повикам секачите да те извлекат насила.
	— Постъпи, както смяташ за редно — отговори му Грим.
	Суейн го изгледа злобно, хвърли поглед към Каливър, после към Векс, обърна се и се отдалечи.
	Грим пристъпи в килията на Каливър, затвори вратата зад гърба си и се усмихна на арестанта.
	— Вдигни ключа.
	— Недей — обади се предупредително Векс.
	— Хайде. Освободи се. Бъди мъж.
	— Кай, не пипай ключа!
	Каливър облиза устни. Ръката му бавно посегна надолу. Грим не мръдна, дори когато пръстите на дребничкия магьосник вдигнаха ключа от пода и той се изправи отново в целия си ръст.
	После Грим направи рязко крачка напред, Каливър трепна и се сви, а Грим се разсмя така, сякаш това беше най-смешното нещо на света. Каливър присви очи и се зае да се отключи. Белезниците паднаха от китките му.
	— Сложи си ги пак — нареди от другата килия Векс. — Кай, веднага си сложи пак белезниците! Хайде!
	— Кай не приема заповеди от теб — продума Грим. — Кай Каливър не приема заповеди от никого. Погледни го само. Виж го само колко е силен. Сега ще ми даде да се разбера! Докато беше с белезниците, можех да го ударя, защото нямаше как да ми отвърне, но сега… Сега ме е страх! Колко само съм уплашен! — усмивката на Грим стана още по-широка. — Та, какво викаш, Кай? Един корав мъж, а? Е, ръцете ти вече са свободни. Време е да ми покажеш какво е да си наистина корав!
	После едрият магьосник отново пристъпи напред. Кай направи крачка назад.
	— Дай ми да се разбера — повтори Грим. — Хайде!
	Посегна и мушна Каливър в гърдите.
	— Хайде, де! — мушна го пак и пак.
	Каливър замахна вяло и ръката му нелепо отскочи от челюстта на охранителя.
	— Браво на теб — прошепна Грим и с един удар в ребрата запрати Каливър на пода.
	Кай рухна назад, хъхрейки и борейки се за въздух, а Грим го удари в лицето толкова силно, че главата на арестанта се блъсна със зловещ звук в железните решетки. Каливър се хвърли сляпо напред, а Грим се засмя, заби коляно в корема му и го препъна.
	— Достатъчно! — обади се Векс.
	— О, не, тепърва започваме! — отвърна Грим и плесна с ръце, докато Каливър се изправяше отново с усилие. — Виждаш ли? Лъвско сърце има това момче! Удряш го, риташ го, а той пак става!
	Каливър посегна отново, но Грим го фрасна с чело в носа.
	— Мой ред е! — подвикна Векс. — Хайде, Грим! Достатъчно се занимава с него. Ако искаш да биеш някого, ела бий мен. Него ще го убиеш!
	— Да беше помислил, преди да ме предизвиква! — отвърна Грим и изви ръката на Каливър зад гърба му. — Кажи „чичо“. Хайде де, здравеняко! Кажи „чичо“.
	— Чичо! — изплака Каливър.
	Грим наклони подигравателно глава.
	— Извинявай, не те чух? Я пак.
	— _Чичо!_
	— Пак не те чувам — рече Грим, усука ръката на Каливър, Векс чу изпращяването на счупената кост, Каливър запищя и се замята, но Грим продължаваше да го държи. — Следващия път като те арестуват — рече, — гледай да си държиш устата затворена, ясно ли ти е? Смятай, че сега ти се размина леко.
	Грим освободи жертвата си, а Кай се извъртя и лакътят му се заби в носа на охранителя. Грим изрева от болка, сграбчи отново Каливър, обви с ръка врата му и го дръпна към себе си в страшна мъртва хватка.
	— Пусни го! — изкрещя Векс. — Той не искаше да продължава, Грим! Погледни го! Смачкал си го! Пусни го!
	Лицето на Каливър вече беше станало мораво. Счупената ръка се люшкаше жално отстрани, краката му ритаха, а пръстите на здравата ръка дращеха ръката на Грим. Грим стегна хватката още повече, без да спира да крачи назад. Каливър престана да рита. Петите му се повлякоха по пода. Двете му ръце увиснаха.
	— Пусни го — не спираше Векс. — Ще го убиеш! Грим, пусни го. Пусни го! Грим!
	Очите на Грим изведнъж се ококориха, той разтвори ръце и Каливър се свлече на пода. Лицето на охранителя беше станало бяло като стената.
	Зачуха се стъпки, Суейн влезе, двама секачи го следваха по петите. Щом видя Каливър, той се втурна напред, рязко отвори вратата на килията, коленичи до падналия и трескаво заопипва пулса му.
	— Доведете лекар! — нареди на единия секач, после вдигна невярващо очи към Грим. — Какво си сторил, мътните да те вземат?!


>	12.
>	Крайният срок

	Точно в центъра на стената беше забодена с кабарче снимка на Валкирия Каин. В широк радиус около нея бяха подредени имена, места, дати и други снимки, свързани с кабарчето й посредством връвчици с различни цветове. По дължината на синята нишка стояха снимките на семейството на Валкирия, в това число и популярен в медиите кадър на покойния вече автор на хоръри Гордън Еджли. Червените нишки означаваха инциденти на обществени места и в краищата им стояха набодени вестникарски изрезки и разпечатки от Интернет. Зелените нишки водеха до серия снимки на различни високи мъже, облечени в скъпи костюми, до една надписани с името „Скълдъгъри Плезънт“. На стената имаше и снимки на мъж с нашарено с дълбоки белези лице, на черна кола марка бентли, както и на редица други лица. Някои от снимките бяха твърде размазани, за да са убедителни, но повечето бяха със сравнително високо качество. Системата от връзки помежду им отначало трябва да е била простичка, но с натрупването на все повече информация беше станала повече от сложна.
	— Не разбирам — рече Патрик Слатъри, почесвайки се по брадата по обичайния си маниер. — Твърдиш, че всички тези типове са все Скълдъгъри Плезънт? Как е възможно да си променя лицето така?
	Кени Дън тежко се отпусна в овехтялото кресло насреща.
	— Не знам, но това е единственото логично обяснение.
	На лицето на Слатъри се изписа скептицизъм. През последните няколко месеца това беше обичайното му изражение.
	— Сериозно? Единственото логично обяснение е, че всички тези различни мъже, които двамата с тебе сме снимали, са все Скълдъгъри Плезънт? Това ти се струва логично? Че те един с един не си приличат!
	— Всичките са високи, слаби и имат еднакъв вкус към скъпи, шити по поръчка костюми. А и погледни лицата. Кожата и косата са винаги различни, но костната структура е една и съща навсякъде.
	— Значи се маскира — допусна Слатъри. — Без никаква причина всеки път носи различна маска.
	— Не знам. Може и така да е. Как да си сигурен с тези хора!
	Слатъри поклати глава, по-скоро в отговор на своите мисли, отколкото като укор към Кени.
	— Добре, а защо го наричат „детектива скелет“?
	— Не знам, за последен път ти казвам, че не знам! Може би защото е кльощав. Не разполагам с всички отговори.
	— Ти с _никакви_ отговори не разполагаш.
	Кени беше хрисим човек, но в момента нищо не би го зарадвало повече от това да се нахвърли върху Слатъри и да го фрасне право в лицето.
	— Правя предположения въз основа на събраната информация. Това е единственото, което можем да направим към момента, предвид онова, с което разполагаме.
	Слатъри се поколеба, после се извърна и погледна Кени право в очите.
	— Трябва да си поговорим.
	— Нали в момента си говорим.
	— Не, трябва сериозно да си поговорим за това, с което се занимаваме.
	Кени подканящо махна с ръка.
	— Слушам те.
	Слатъри седна на овехтелия диван, който вървеше в комплект с овехтялото кресло.
	— Може би е време да премислим нещата — почна. — Когато дойде при мене с тази история, реших, че си превъртял. Съвсем сериозно, действително ми се стори, че са ти избили чивиите. Магьосници и хора със суперсили? Побъркал се е горкият Кени, викам си. Разхлопала му се е дъската. Гони сензациите всичките тия години и ето докъде се е докарал — до лудницата. Помислих, че искаш да залегна с фотоапарата в някоя обрасла провинциална градина и да дебна за феи или нещо от тоя сорт.
	Кени кимна:
	— Радвам се да чуя, че имаш такова доверие в журналистическите ми способности.
	— Но после ти ми показа всичко, с което разполагаш, и когато го видях с очите си, си рекох, майко мила, с това направо ще променим света! Политика, религия, общество — всичко ще се обърне с главата надолу! И това ще е наше дело, мое и твое.
	— Нищо не се е променило от онзи ден досега.
	— Е, тъкмо там е работата — отвърна Слатъри. — _Нищо_ не се е променило от онзи ден досега. Отначало имаше няколко чудесни месеца, в които преследвахме Валкирия Каин насам-натам, няколко чудесни месеца, в които събирахме информация и имена, свързвахме факти… а после забуксувахме.
	— Да буксуваме? Ти вестници не четеш ли? Нещо се готви. Необяснимо разрушаване на имущество, необясними изчезвания, хора свидетелстват, че…
	— Кени — прекъсна го Слатъри, — моля те. Стига. Как ни помага всичко това? Ако бяхме цял екип от хора, как да е. Но ние сме само двама. Докато стигнем до мястото на някоя странна случка, от нея не е останала и следа.
	— Трябва да сме търпеливи.
	— Ти трябва да се върнеш на работа.
	— Че аз _работя_!
	— Трябва да поемеш работа, за която ще ти се плати. До просешка тояга сме се докарали, за Бога! Аз също трябва да работя.
	Кени се навъси.
	— Това ли било? Искаш пари?
	— Не искам пари. Трябват ми пари. Имам сметки за плащане.
	— Когато всички разберат с какво разполагаме, че бъдем по-богати от…
	— С какво _разполагаме_? — излая Слатъри и горчиво се усмихна. — Със снимки на някакви непознати и с шарени конци, наковани по стената.
	— Май забравяш видеозаписа, на който Валкирия Каин и Флетчър Рен се борят с чудовището.
	— Дали е възможно да го забравя? Не е като да го използвахме за нещо тоя запис. Можехме да го дадем на пресата или да го продадем. Но не, ние просто си го държим за нас.
	— Знаеш защо решихме така. Записът не е достатъчен. Трябва ни нещо конкретно, за което никой няма да посмее да ни обвини, че сме го фалшифицирали. Имаме си работа с магьосници, които могат да те накарат да повярваш във всичко, което ти кажат. Не можем да си позволим да излезем пред широката публика, докато не се снабдим с неопровержими доказателства.
	— И как по-точно ще се снабдим с тях?
	Кени се отпусна назад в креслото.
	— Точно тези доказателства ти трябват на теб, за да напишеш книгата, за която все говориш — продължи Слатъри. — Трябват ми и на мен, за да заснема документалния филм, който ми се върти в главата. Къде обаче са тези доказателства, Кени? Къде ще ги намерим?
	— Няма да изпускаме Валкирия от поглед.
	— Пак почваш.
	— Няма да изпускаме Валкирия Каин от поглед и тя рано или късно ще ни заведе до доказателствата.
	— Валкирия Каин е просто една тийнейджърка и ти искаш пак да почнем да я преследваме? Не мислиш ли, че вече я шпионирахме достатъчно дълго? Следихме я месеци наред, тя ни отведе до хората и местата, които в момента висят на стената и толкоз. Това е всичко, което ни даде това момиче.
	— Значи трябва да се заровим по-надълбоко.
	— А пари откъде?
	— Хубаво, какво предлагаш? Да се откажем от _най-важната_ конспирация в историята на човечеството? Отлично знаеш, че не преувеличавам!
	— Никога не съм твърдял, че преувеличаваш. Просто казвам, че само двамата няма да се справим.
	— Не можем да намесваме никого другиго.
	— Можем да се доверим на…
	— Не можем да се доверим на никого. Само една непредпазлива дума и информацията бързо-бързо ще изтече до Джофри Скрутинъс или до Финбар Ронг, или до Валкирия и Скълдъгъри, и тогава те ще дойдат и ще ни видят сметката. Ще ни отнемат всичко тук, ще унищожат цялата ни работа, ще ни изтрият паметта и този път ще се постараят истински, а няма да оплескат работата, както стана с мен последния път.
	— Да, рисковано е. Знам. Но нямаме друг избор. Трябва ни подкрепа, трябват ни пари, трябва ни помощ по всички линии.
	Кени поклати отрицателно глава.
	— Сами ще се справим.
	— Знаеш ли какъв ти е проблемът? Не искаш да делиш славата.
	— Не става дума за това.
	— Нима?
	— Какво смяташ да правиш? — настоя Кени. — Ако откажа, ако настоя, че нямаме нужда от друг човек, ти какво възнамеряваш да направиш?
	— Имаш предвид, ако не се вразумя? Още не знам. Може просто да взема всичката информация и да отида да я предоставя на някое трето лице.
	— Аз те взех при мен. Историята е моя.
	— Виждаш ли? Всичко е заради славата.
	Кени въздъхна.
	— Дай ни още малко време, а? Всички тия ненормални работи наистина се случват, наистина водят до нещо голямо, сигурен съм. Трябва само да почакаме. Още малко да почакаме.
	Слатъри се изправи.
	— Давам ти време до октомври.
	— Не можеш да очакваш, че…
	— Два месеца, Кени. После или наемаме още хора, или аз вземам всичко, събрано досега, и постъпвам с него както намеря за добре.


>	13.
>	Око за око

	Вестта дойде по обичайните канали, но тихомълком, заровена под другите новини, сякаш се опитваше да се промъкне, без да я забележат. Ирландски магьосник, арестуван, но необвинен в нищо, убит в килията си в американски затвор. Гастли никога не беше чувал за жертвата — името на човека беше Кай Каливър — и доколкото знаеше, загиналият никога през живота си не беше имал нищо общо с Убежището. По всичко личеше, че смъртта на Каливър е резултат от акт на типична бруталност в отношението към арестантите. Смъртта му беше ужасяваща. Беше престъпление. Беше най-добрата новина, която бяха получавали от седмици насам.
	На вратата се почука и в кабинета на Гастли влезе Ревъл. Имаше уморен вид.
	— Нещо против да поседна? — попита.
	Гастли махна с ръка към близкия стол и Ревъл тежко се отпусна на него.
	— Току-що говорих с Бисахалани — рече. — Увери ме, че тече задълбочено разследване, което да установи какво точно се е случило с Каливър. Каза още, че служителят, отговорен за „инцидента“, е отстранен и очаква решението на разследващите. Подчерта също така колко дълбоко съжалява, че подобно нещастие се случва точно в най-неподходящия момент.
	— Извинява се за неподходящия момент? — вдигна вежди Гастли. — А за убийството няма ли да се извини?
	— Извиненията му се ограничиха до това, което ти казах. Съобщи ми също, че ще получим и официално писмено извинение, но едва след като се установи, че Каливър не е бил изпратен изрично в Америка като наш шпионин.
	— Каливър няма нищо общо с ирландското Убежище — отвърна Гастли. — Не е наш служител и никога не е бил. Това лесно може да се провери.
	— Върховен маг Бисахалани би желал да е напълно сигурен.
	Гастли присви очи.
	— Блъфира. Помниш ли какво стана в Прусия? Беше веднага след смъртта на Хоуплес. Страха и аз се оказахме в групата на Бисахалани и неговите американски магьосници. Територията беше под пълната власт на силите на Меволент. Преследваха ни. Безмилостно. Най-сетне ни обградиха в една изоставена ферма. Бяхме изтощени, гладни, ранени… Нямаше да е нужно кой знае какво, за да ни довършат. Тогава Бисахалани излезе вън, буквално _пристъпи вън_ от входната врата и закрачи напред сам през двора на фермата право към оградата, зад която бяха залегнали Меволентовите хора. Никой не се и опита да го порази или да стреля по него, защото всички бяха смаяни и вцепенени от действията му. Бисахалани отиде право при водача им и му рече да си взема бандата от луди убийци и да си плюе на петите още сега, преди магьосниците във фермата — сиреч, ние — наистина да сме се ядосали.
	— Номерът мина ли?
	— Удивително, но да, мина. Бисахалани е толкова убедителен, твърдоглав и волеви, че войниците на Меволент решиха, че е по-добре да си спестят тая битка и доброволно се махнаха. Когато е притиснат в ъгъла, Бисахалани винаги говори на едро, звучи страшно уверено, но през цялото време просто стиска палци опонентът да не му се опъне. Убили са арестуван от тях невинен човек. Хардлайнерите във Върховния съвет ще застанат зад него, да, но останалите членове? Знаем, че от шотландското Убежище вече задават твърде много въпроси. Естонците също. Типстаф ми каза, че, предвид обстоятелствата, Върховен маг Кирбу апелира всички ирландски затворници да бъдат освободени.
	— Случката ни осигурява предимство — съгласи се Ревъл. — Откак започна цялата тая история, за пръв път ние сме в силна позиция.
	— Ако си изиграем картите правилно — продължи Гастли, — подкрепата за Върховния съвет в световен мащаб ще се разклати, а е възможно дори самият Върховен съвет да се разпадне.
	— Трябва да сме внимателни. Ще се опитат да отместят фокуса на спора от тяхната грешка върху някоя от нашите.
	— Значи трябва да направим така, че на първо време _да не допускаме_ никакви грешки.
	Ревъл се свъси.
	— Къде е Скълдъгъри?
	— Както ги помолихме, Скълдъгъри и Валкирия отидоха да преговарят с Молох, а след това ще се отбият да се видят с Касандра Фарос. Да се надяваме, че са твърде заети, за да се набъркват в неприятности.
	— Хубаво — Ревъл опря пръст в брадичката си. — Върховният съвет арестува наши хора и отношението към тях е толкова лошо, че един бива убит. Сега трябва да им покажем, че, когато ние арестуваме техни хора, правим точно обратното — отнасяме се с тях много добре. Чрез Глобалната връзка можем да организираме едно общо предаване до Убежищата по света, за да съобщим това.
	Гастли се изправи.
	— Ще подготвя Сълт.
	— Без да го удряш.
	— Ще пострада само гордостта му, обещавам.
	Двамата излязоха от кабинета. Ревъл пое в една посока, следван от секачите охранители, а Гастли — в друга, отправяйки се към килиите.
	Пазачът в коридора пред ареста хъркаше на стола си. Гастли пристъпи напред и запрати силен поток въздух, за да го бутне и събуди. Поривът разроши косата на младия магьосник и почти го събори от стола му, но той продължи да спи. Как ли му беше името?
	— Уийпър — спомни си Гастли. — Стейвън Уийпър. Събуди се, мътните те взели.
	Когато Уийпър продължи да хърка, Гастли го стисна за рамото и го разтърси. Пусна го, а Уийпър бавно се свлече и тупна на земята. Очите на Гастли се разтвориха широко.
	Той се втурна към първата килия, отвори капачето на шпионката и видя вътре Адрасдос да чете книга, седнала на нара. Изтича до следващата килия, после до третата и четвъртата — всичките бяха заети. А после отвори шпионката към килията, в която трябваше да се намира Бърнард Сълт.
	Хукна обратно към стола на Уийпър и натисна магическия символ, изписан на бюрото до него:
	— Заключете всички изходи! — изръмжа. — Имаме избягал затворник.


	Когато шивачът най-сетне се добра до конферентната зала, тя вече жужеше като кошер. Грамадни екрани показваха заснетото от охранителните камери, насочени към коридора с килиите. Магьосници говореха трескаво по мобилните си телефони или влизаха и излизаха от всички врати, а в центъра на суматохата стоеше Ревъл с дълбока бръчка между веждите.
	Обърна се към Гастли:
	— Някакви новини?
	Шивачът поклати отрицателно глава.
	— Изпратих секачи на долните етажи, но се съмнявам, че Сълт се е отправил натам. Целта му ще бъде да напусне Роърхейвън възможно най-бързо. Ако е още в района, ще го намерим. Нещо интересно от камерите?
	Ревъл завъртя глава, за да покаже, че въпросът трябва да се отнесе към магьосника, седнал пред екраните. Името му беше Съсъръс.
	— Сега гледаме заснетото — рече Съсъръс. — Дотук не сме засекли движение в… Момент…
	Екранът примигна веднъж, после още веднъж, затрептя и картината се превърна в статичен шум.
	— Господин Съсъръс — бавно попита Ревъл, — защо изгубихме образа?
	— Не знам, сър — отвърна Съсъръс, трескаво тракайки по клавиатурата. — Изглежда някой заглуши сигнала.
	— Тези камери не са ли защитени срещу подобни опити? — продължи Ревъл и стисна юмруци. — Когато ги инсталирахме, бях изрично уверен, че в предавания от тях сигнал не може да има външни намеси. Моля някой да ми обясни как се случва това?
	Бъбренето в конферентната зала за миг замлъкна, магьосниците обърнаха погледи в най-различни посоки — към стените, един към друг или към краката си — но никой не посмя да предложи отговор. След миг тишината се стопи и залата отново потъна в хаос от груби заповеди и звън на телефони.
	Ревъл погледна към Гастли, който успя само уморено да свие рамене и се обърна, защото към него приближи доктор Синекдох.
	— Стейвън Уийпър току-що се върна в съзнание — рече тя. — Твърди, че няма спомен да се е случвало нищо необичайно. По думите му в един момент изпълнявал задълженията си с обичайната сериозност, а в следващия се събудил на кушетката в медицинското крило с доктор Най, надвесен над лицето му.
	— Вярвате ли му?
	— В кръвта му открих следи от токсини. До минути ще ги идентифицираме.
	— Благодаря ви, докторе — кимна й Гастли и се обърна към следващия магьосник, който настояваше за вниманието му.
	— Установихме периметър около Роърхейвън — обясни той. Името му беше Петричър — млад магьосник, едва деветдесет и три годишен. — Следим и всички външни охранителни камери, които биха могли да ни дадат някоя следа. До момента без резултат. Дори не знаем как е успял да се измъкне, без никой да го види.
	— Под тази сграда съществуват десетки тайни тунели, за които дори не подозираме — отвърна Гастли.
	— Ъм — обади се Съсъръс.
	Гастли се извърна към него.
	— Какво има?
	Съсъръс се мръщеше.
	— Глобалната връзка между Убежищата, сър.
	Ревъл също пристъпи напред:
	— Какво за нея, за Бога?
	— Ъм… Току-що се активира.
	Ревъл се вторачи в него.
	— Наистина ли смяташ, че в момента съм в настроение да гледам пропагандата на Върховния съвет?
	— Ами тъкмо там е работата, Върховен маг. Не Върховният съвет активира връзката в момента. Ние я активирахме.
	Екраните примигнаха и на тях се появи Бърнард Сълт, коленичил на пода. Устата му беше запушена, а ръцете — оковани зад гърба.
	Ревъл присви очи:
	— Какво става тук, мътните да го вземат?
	— Старейшина Биспоук! — в залата отново се втурна доктор Синекдох и застана до рамото на Гастли. — Току-що установихме какво е веществото в кръвта на Уийвър. Отрова е.
	— Какво?
	— Паякова отрова.
	Вратите се разтвориха зад гърба на двамата старейшини и в залата се плъзна мадам Мист. В същата секунда на екрана до вързания Сълт се появиха Сик и Порша.
	Ревъл се извърна към Мист:
	— Какви ги вършат тия двамата?
	— Нямам нищо общо с това — отвърна Мист със секунда закъснение. — Какъвто и да е планът им, сами са го замислили.
	Ревъл се обърна към Съсъръс:
	— Проследете сигнала. Кажете ми къде са!
	Сик сложи ръка на рамото на Сълт, принуждавайки го да остане коленичил, а Порша се обърна към камерата:
	— Ето докъде ни доведоха действията на Върховния съвет. Непрекъснатото престъпване на Закона за управлението на Убежищата от тяхна страна причини смъртта на ирландски магьосник по време на престоя му в техен затвор. Това няма да им се размине безнаказано.
	Сик хвана Сълт за косата и дръпна главата му назад. Очите на американеца бяха влажни и лъснали, разширени от страх. В другата си ръка Сик държеше нож.
	— Не могат да го направят — прошепна Синекдох.
	Гастли стисна Мист за ръката.
	— Кажи им да спрат. Накарай ги да спрат!
	Макар и много рядко да демонстрираше гнева си, сега мадам Мист яростно се отскубна от хватката му.
	— Нямам представа къде се намират, старейшина Биспоук! Уверявам ви, аз не съм _давала_ разрешение за подобни действия.
	— Нямат ли _телефони_? Обадете им се, проклета да сте!
	— Вече опитах, сър — обади се Типстаф от съседното бюро. — Телефоните им са изключени, скрити от сателитното проследяване.
	— Ти — обърна се Мист към Съсъръс. — Прекъсни сесията на Глобалната връзка!
	— Не мога — отвърна магьосникът. — Не и от тук.
	— Значи във всяко едно Убежище по света в момента гледат това?!
	— Ооопасявам се, че да.
	Порша отново говореше от екрана.
	— Без съмнение нашето собствено Убежище публично ще ни заклейми заради онова, което се каним да извършим, но дори и те ще разберат, че е било наложително. Твърде дълго Върховен маг Ревъл отстъпва пред настояванията и неприемливите изисквания на Върховния съвет. Твърде дълго угажда на капризите им и прощава греховете им. Последният грях обаче не може да бъде простен. Отговорът ни е: живот за живот.
	— Недейте! — промълви Ревъл, но думата едва се изплъзна от устата му и Сик прекара ножа през гърлото на Бърнард Сълт.
	Гастли застина и в конферентната зала настъпи пълна тишина, нарушавана само от звуците, които издаваше умиращият на екрана Сълт.
	— Нека се знае — произнесе Порша, — че пострада ли някой от нашите, един от вашите ще се прости с живота.
	Картината изчезна и екранът потъмня.
	— Изключи го — произнесе ниско Ревъл. — Типстаф. Активирайте защитното поле над територията ни.
	— Полето вече е активно, сър.
	— Вън. Всички вън! — залата се опразни на секундата, останаха само старейшините. — Това ни въвлече във война — изрече Ревъл. — Дадохме им повод. От Върховния съвет само това чакаха. Публична екзекуция на техен човек. Каквото и съчувствие да сме срещали у някои от членовете им, дори и _най-малкото_, беше унищожено в мига, в който острието докосна кожата на Сълт — после се обърна към Мист. — Тези двамата нищо не правят без ваше разрешение.
	— И аз така си мислех — отвърна жената паяк. — Очевидно съм грешала. Подозирате ли ме?
	— Може да се каже.
	Каквото и да беше изписано на лицето на Мист, воалът го правеше невидимо.
	— Жалко. Моля, позволете ми да повторя: нямам нищо общо с това. Двамата действаха без мое знание и категорично без мое позволение. Не мога и отказвам да бъда държана отговорна за действията им.
	— Те са Деца на Паяка — обади се Гастли. — Точно като вас.
	— И това ме прави виновна? Що за нахалство! Вас държат ли ви отговорен всеки път, когато елементал извърши престъпление?
	— Децата на Паяка са в изключително тесни връзки помежду си.
	— Не сме по-близки, от което и да е семейство — отвърна Мист, — но дори и в семействата единият брат не отговаря за действията на другия. Нямах ни най-малка представа, че Порша и Сик се канят да извършат нещо подобно, а сега, освен ако не разполагате с конкретни доказателства в подкрепи на подозренията си, предлагам да се съсредоточим върху това да ги заловим и да ги изправим пред съда, както и да се справим с последствията от ужасното им дело.
	Жената се обърна и пое към вратата, но Гастли й препречи пътя.
	— Не можете просто ей така да си излезете.
	— О, напротив — отвърна Мист. — Мога и точно това възнамерявам да направя. Администратор Типстаф може и да не е и състояние да открие двамата престъпници, но някой все пак трябва да го стори, а виждам, че вие двамата сте твърде щети да ме обвинявате и надали ще свършите нещо полезно. Затова ви моля да ме извините.
	После заобиколи Гастли и си излезе, а шивачът остана като закован.


>	14.
>	Да видиш бъдещето

	Касандра Фарос им отвори вратата топло усмихната. Днес сивата й коса беше прибрана назад, сплетена на плитка. Носеше широка риза и чифт избелели джинси. Прегърна Валкирия и пренебрегна протестите на Скълдъгъри, докато най-сетне той й позволи да прегърне и него.
	Отвътре къщичката на Касандра си беше същата, каквато си я спомняше Валкирия — библиотечни рафтове на едната стена, китара в ъгъла, голям килим на дъсчения под и един диван, явно виждал и по-добри дни. От гредите на тавана висяха десетки снопчета съчки, пристегнати с връвчици и оформени като малки човечета. Шептящи. При първата им среща Касандра беше подарила един от тях на Валкирия.
	— Още ли си го пазиш? — попита магьосницата Валкирия, забелязвайки притеснения поглед, с който момичето гледаше човечетата.
	— Да — автоматично отвърна младата магьосница, преди дори да си даде време да премисли възможността да каже истината. Обърна гръб на Скълдъгъри, който я изгледа, наклонил глава на една страна, и пристъпи към китарата. — Често ли свириш?
	— Не и колкото преди — отвърна Касандра. — Имаше време, когато бях много добра. Сдобих се с първата си китара през шестдесетте и учих при един от най-добрите китаристи на века.
	— Джими Хендрикс?
	— Анджело Бартолоти. Имам предвид шестдесетте години на седемнадесети век.
	— О. Ясно.
	— Тогава китарата като цяло беше съвсем различен инструмент. Но ми се струва, че не сте дошли да си говорим за музикалното ми бароково минало, нали?
	— Ново видение ли получи? — обади се Скълдъгъри.
	— Да — отвърна Касандра. — Всъщност, _предстои_ да го получа. След няколко минути.
	Валкирия сбърчи вежди:
	— Още не си преживяла видението?
	— Не. Но сънувах, че ще го получа и че в него ще участвате и вие двамата.
	— Момент сега. Значи… си получила видение, че ще получиш видение?
	— Предсказването на бъдещето е особена работа. Елате да слезем в мазето.
	Касандра поведе гостите си надолу към широко помещение с циментови стени и метална решетка на пода. По стените пълзяха ръждиви тръби, кръстосваха се по тавана като възпалени вени. Беше студено и мрачно. Касандра седна на стола с висока права облегалка, поставен точно в средата на мазето, вдигна жълтия си чадър и го сложи на коленете си.
	— Та, как я карате вие двамата?
	— Ъм, добре — отвърна Валкирия. — Скоро ли ще получиш видението?
	— Ще дойде, когато само реши — отвърна Касандра. — Какво прави гаджето ти?
	— Флетчър?
	— Не, другото гадже.
	Валкирия настръхна:
	— Сийлън?
	— Не, другото гадже. Всъщност… момент, момент. Него май още не си го срещнала.
	— Какво? Видяла си мое ново бъдещо гадже? Кой е той? Как се казва? Секси ли е?
	— Опасявам се, че не мога да ти кажа — усмихна се Касандра.
	— Кажи ми само дали е секси?
	— Ако ти разкрия каквито и да било подробности, може да нарушим хода на бъдещето. То е много несигурно. Непрекъснато се променя. Ако знаеш за кого става дума, може той никога да не ти стане гадже.
	— Толкова дразнеща става, когато си има гадже — намеси се Скълдъгъри. — Моля те, направи ни услуга и ни кажи кой е този новият.
	Касандра се засмя.
	— Вече бездруго казах твърде много. Единствената причина, поради която сега ще ви покажа днешното видение, е фактът, че то е тясно свързано с предишното, което гледахме заедно.
	— Разрушеният град — рече Валкирия.
	— Аха — промълви Касандра и затвори очи. — Започва. Ако обичате.
	Скълдъгъри щракна с пръсти, Валкирия последва примера му и в дланите им се появиха огнени кълба. Двамата пуснаха огъня през решетката и след секунди въглените под нея вече грееха в оранжево. Топлина се надигна от пода и загря помещението. Валкирия се дръпна встрани и опря гръб на стената.
	Касандра разтвори чадъра си, а Скълдъгъри отвъртя един малък, боядисан в червено кран. Вода забълбука по тръбите и заваля от пръскачките, наоколо веднага се закълбиха облаци пара. Касандра се скри сред тях, останала на сухо под чадъра. Когато фигурата й напълно изчезна, скелетът затвори крана и спря водата.
	Валкирия пристъпи напред, Скълдъгъри я последва. Цареше пълна тишина. Парата беше гъста като мляко. Дори звукът от бавните капки, протекли от пръскачките, долиташе сякаш много отдалеч.
	Първия път, когато Валкирия беше стъпила в това мазе, към нея от мъглата се беше втурнал образът на Гастли. Този път обаче беше различно. Някаква фигура помръдна в полумрака. Залитна. Сега край двамата детективи сред парата се издигаха високи стени, отпред се ширна грамадна маса. Валкирия позна мястото — конферентната зала в Убежището. Фигурата се препъна и се показа пред очите им. Ърскин Ревъл, облечен в старейшинската си роба, рухна напред и се свлече на колене; ръцете му бяха оковани зад гърба и той закрещя в ада на неописуема агония.
	После падна напред по очи, образът се стопи и детективите се оказаха в познатия от предишното видение град, над чиито руини се виеше дим. Валкирия се огледа, за да види нещо познато, да се опита да се досети кой е градът — може би улична табела? — но сред парата всичко бе твърде неясно. Градът приличаше на разфокусирана снимка, на размазано копие на действителността.
	Гастли изтича към тях, точно както и предния път, а после цялата улица и всичко край Валкирия се задвижи, потече назад, подобно на бягаща пътечка. Момичето напълно изгуби ориентация и трябваше да улови Скълдъгъри за лакътя, за да запази равновесие. Гастли зави зад ъгъла, но самият ъгъл се върна назад толкова рязко, че Валкирия се сви и се дръпна. Гастли полека забави бяг, улицата също забави движението си, а когато шивачът спря, и улицата застина напълно неподвижна.
	Гастли хвърли поглед през рамо, борейки се да си поеме дъх.
	— Това е нещо ново — промърмори Скълдъгъри.
	От лявата страна на главата, точно над ухото, Гастли имаше нов белег, пресичащ напряко останалите. Раната не беше прясна, но не беше и много отдавнашна.
	— А така — чу се глас от мъглата. — Чувствам се като пълна глупачка.
	Парата се раздели и Валкирия видя Танит Лоу, облегнала се на стълба на една улична лампа, притиснала ръце към корема си, който представляваше кошмар от кръв и разкъсана плът. Гастли се втурна обратно към нея с разширени очи.
	Двамата заговориха нещо един на друг, но парата засъска и погълна думите им, а после Гастли сграбчи русата магьосница, а тя извика от болка:
	— Проклятие, адски боли!
	— Не ме интересува — отговори й Гастли, притисна я към себе си и двамата се целунаха, дълга и страстна целувка, толкова дълга и страстна, че на Валкирия й стана леко неудобно да ги гледа. По-нататъшното неудобство й беше спестено от нов облак пара, който скри целуващите се и пред очите на момичето изникна нова фигура.
	Когато при предишното видение за пръв път беше видяла бъдещото си Аз, си беше помислила колко по-възрастна изглежда сред цялата тази мъгла. Предния път бъдещата Валкирия беше значително по-висока, с по-източени и силни крайници. Сега обаче днешната и бъдещата Валкирия бяха напълно еднакви, само дето бъдещата имаше татуировка на лявата ръка, а дясната беше облечена в метална ръкавица. За пръв път момичето забеляза широк кожен ремък, пристегнал бъдещото й Аз пред гърдите. Валкирия във видението носеше нещо преметнато на гърба си.
	— Виждала съм това и преди — произнесе Валкирия от видението, вятър рошеше косата й. — Наблюдавах точно от… — огледа се в парата и присви очи. — … там. Здрасти.
	Сегашната Валкирия сбърчи чело. Днешното видение беше различно от предното. Предния път не си беше казала „здрасти“ сама на себе си.
	Бъдещата Валкирия се усмихна тъжно:
	— Точно в този момент се случва всичко, но ти вече го знаеш, нали? Поне си мислиш, че знаеш. Мислиш си, че това е моментът, в който ги оставям да умрат.
	— Стефани!
	Други две фигури в мъглата. Тичат. Тичат бързо. Бъдещата Валкирия поклати глава:
	— Не искам да виждам това. Моля те. Не искам това да се случва. Позволи ми да го предотвратя. Моля те, позволи ми да го предотвратя — сведе поглед към нещо, което държеше в ръката си, но мъглата го криеше и не позволяваше на днешната Валкирия да види какво е. — Моля те, задействай се — произнесе бъдещото й Аз и сълзи потекоха по страните й. — Моля те, позволи ми да ги спася.
	После образът й се стопи, а на фокус излязоха родителите на Валкирия. Майка й се завъртя и вдигна очи към небето. Държеше нещо в прегръдките си.
	— О, не — прошепна си сегашната Валкирия, съзряла малката си сестричка, притисната плътно до гърдите на майка си.
	— Стефани! — изкрещя баща й. — Тук сме! Стеф!
	Зад тях фигура в черно падна от небето и под нозете й асфалтът се напука.
	Даркесата. Усмихна се с Валкирината усмивка. Облечена беше в черно от главата до петите, дрехата прилепваше по тялото й като втора кожа. Дезмънд Еджли пристъпи напред и застана между съпругата си и чудовището.
	— Върни ни дъщерята — рече.
	Даркесата продължи да се усмихва.
	— Върни я! — извика бащата на Валкирия повторно.
	Картината беше само движещи се образи, не беше действителна, все още не се беше случила, но въпреки това, когато Даркесата изпепели семейството й с черен пламък, Валкирия извика и заплака.
	Скълдъгъри я прегърна здраво през раменете и момичето се притисна в него с насълзени очи.
	От кълбата пара излезе нова фигура: Скълдъгъри в черен костюм, гологлав, с лъснал бял череп и с пистолет в ръка. Той забави крачка и спря, наведе се и вдигна нещо от земята. Шапката. Сложи си я на главата и внимателно нагласи ръба на периферията под правилен ъгъл. Зад гърба му пристъпи Даркесата. Скълдъгъри бавно се обърна, без да си прави труд да вдига очи към нея. Презареди пистолета.
	Усмивката на лицето на Даркесата стана още по-широка.
	— Любимата ми играчка. Нали знаеш, че след малко ще умреш?
	Скълдъгъри повдигна глава, едната празна очна орбита погледна изпод ръба на шапката.
	— Аз обещах.
	Даркесата кимна:
	— До самия край.
	— Точно така — отвърна Скълдъгъри, щракна барабана на револвера обратно на място и запъна предпазителя. — До самия край.
	Вдигна оръжието и стреля в нея, и закрачи напред, и стреля отново и отново. После изведнъж леко залитна, пистолетът падна от ръката му, миг по-късно го последва и цялата му облечена в ръкавица длан. Костилките на пръстите му се разпиляха по земята.
	Скелетът изсумтя, явно без никаква изненада, когато и другата му длан се откачи от китката, после дългите кости на ръцете се изхлузиха една по една от ръкавите на ризата, после глезените му се разглобиха, той се препъна и падна на колене.
	Бедрените кости се разкачиха, тялото на Скълдъгъри рухна по гръб сред тракането на разпилените си части. Вече представляваше само гръден кош, гръбнак и череп, борещи се напразно да останат изправени. После гръдният кош се разпадна.
	Даркесата пристъпи напред, наведе се и отскубна черепа от гръбнака. Целуна затворената му уста, притискайки устни към оголените зъби, а после пусна черепа на земята, долната челюст се счупи и отхвърча нанякъде.
	После Даркесата се извърна, погледна днешната Валкирия право в очите и се усмихна.
	Усмивката се стопи в парата и черната магьосница изчезна, изчезна и разрушеният град и ето че двамата детективи бяха отново в пълното с пара мазе на Касандра, а самата долавяща вече отваряше очи.
	— Много разстройващо — изрече тя с глух глас.
	Валкирия не каза нищо. Тръгна право към стълбището и излезе вън.

	* * *

	Чаят беше горещ и твърде сладък, но Валкирия въпреки това си го изпи. Слава Богу, ръцете й бяха спрели да треперят. Ръцете на Касандра обаче все така трепереха. Да получаваш подобни видения със сигурност не беше добре за нервите.
	— Значи можеш да ми покажеш видение, предсказващо гибелта на семейството ми — рече момичето с пресилена бодрост, — но няма да ми кажеш името на бъдещото ми гадже? Това честно ли е?
	Касандра й се усмихна колебливо.
	— Така е, защото срещата с бъдещото гадже едва ли е събитие, което би искала да пропуснеш, докато бъдещето, което ти показах, със сигурност желаеш да предотвратиш.
	— Поредността на събитията беше различна — обади се Скълдъгъри от мястото, което беше заел до прозореца. — В предишното видение първо видяхме Гастли, после мен, после Валкирия, а след това Валкирините родители. Сега обаче редът беше променен. Това дали има някакво значение?
	— Не знам — отвърна Касандра. — Може би. А може би не. Самото узнаване на бъдещето вече го променя. Понякога тази промяна е дребна и незначителна. Понякога — така грамадна, че дава отражение върху световната история.
	— Този път аз сякаш говорих повече — обади се и Валкирия. — Обърнахте ли внимание? Говорех фактически сама на себе си, говорех на своето сегашно Аз, което наблюдаваше видението. А родителите ми… Този път Алис беше с тях. В предишното видение я нямаше.
	Касандра кимна:
	— Бъдещето е в състояние на непрекъснато изменение.
	— А Гастли и Танит — не спираше момичето, — и Ревъл… Той дали умираше? Изглеждаше така, сякаш умира — вдигна очи към скелета. — Как да го предотвратим? Как да предотвратим всичко това? Някои от нещата не ги бяхме видели предния път, други бяха напълно разбъркани, значи ли това, че във видението нещата не се случват в хронологичен ред?
	— Най-често човек ги вижда именно в хронологичен ред — отвърна Касандра. — Най-често. Не забравяй, че това пред очите ти е видението, интерпретирано от моя мозък, така че е било подложено на капризите на подсъзнанието ми, следователно — видоизменено. Може тъкмо аз да съм поставила образите на семейството ти на най-преден план, защото знам, че те те интересуват най-много.
	Скълдъгъри обърна гръб на прозореца.
	— Ако видението ни е показало събитията в хронологичен ред, значи случката с Ревъл би трябвало да настъпи най-напред. Какво ще последва, ако предотвратим _нея_?
	Касандра сви рамене.
	— Всички следващи събития ще бъдат засегнати. Някои ще бъдат променени, дори напълно избегнати. Други обаче ще си останат такива, каквито ги видяхме.
	— Значи точно така ще постъпим — заяви скелетът. — На първо време ще пазим Ревъл в пълна безопасност. Във видението беше облечен в роба, а той я носи само в Убежището, така че като начало ще се погрижим да го държим далеч от Роърхейвън. Касандра, благодаря ти за предупреждението, Валкирия, време е да бягаме.
	— Няма как да си тръгнете в момента — отвърна му долавящата. — Не и докато онези хора са отвън.
	Валкирия сбърчи чело.
	— Кои хора?
	— Онези, които са дошли да ви убият. Трябва да пристигнат всеки момент.


>	15.
>	Пролята кръв

	Скълдъгъри се извърна към долавящата:
	— Издала си ни?
	Касандра завъртя очи:
	— Ще се престоря, че това последното изобщо не си го казал.
	Валкирия също пристъпи към прозореца и видя как в същия момент пред къщата спира бус, от който наизскачаха въоръжени мъже.
	— Получих друго видение — обясни Касандра.
	Валкирия побърза да се дръпне от прозореца:
	— И ни го казваш чак сега?!
	— Във видението също ви казвам за засадата именно в този момент. Ако ви бях предупредила по-рано, щяхте да постъпите по някакъв различен начин и можеше и да не успеете да се отървете живи.
	— Значи сега ще се отървем?
	— Да — отвърна Касандра. — Разбира се, тъй като сега това ви е известно, бъдещето може и да се промени. Ясновидството си е коварна работа.
	Някой отвън завика Скълдъгъри по име.
	Скелетът изпуфтя с досада, свали шапката си и я подаде на Касандра.
	— Да я пазиш! — рече и тръгна към вратата. Валкирия го последва навън. На двора ги чакаха девет души.
	— Скълдъгъри! — обади се водачът им, явно американец. — Отдавна не сме се виждали. Добре изглеждаш за мъртвец.
	— За теб може да се каже същото, Джепърд. Нещо против да те питам какво точно си въобразявате, че правите?
	— Следваме заповеди. Инструктирани сме да ви премахнем — теб и момичето.
	— Нападение над нас означава война.
	— Не сте ли чули? Войната вече започна. Ваши хора екзекутираха Бърнард Сълт на живо по Глобалната връзка.
	— Не може да бъде! — обади се Валкирия.
	— Опасявам се, че може и още как. Две от откачените Деца на Паяка я свършиха тая работа преди няма и десет минути. Върховният съвет изготви списък с ирландски магьосници, които трябва да бъдат ликвидирани. Вашите имена заемат челните места.
	— Но ние с теб сме приятели — отговори скелетът. — Или най-малкото, общуваме си на приятелски начала. Не би трябвало да вдигаме ръка един срещу друг.
	— Абсолютно си прав.
	— Отлично. Казвай тогава при какви условия ще се предадете?
	Джепърд се засмя тихо.
	— Май напредналата ти възраст и липсата на физически мозък водят до известно объркване на възприятията. Превъзхождаме ви числено. Изходът на битка между нас е предопределен — въпросът е колко дълго искате да продължи агонията ви?
	— Ти знаеш ли кой живее в тази къща? Касандра Фарос. Тя вече е видяла битката помежду ни. Ние печелим. Вие губите. Така че се махайте, докато е време.
	Джепърд поклати глава.
	— Да не мислиш, че горя от желание да съм тук? Или да се бия с теб? Къде им е бил акълът на Ърскин и Гастли, можеш ли да ми обясниш? За Бога, Върховният съвет е _прав_ за много неща. В исканията им има логика. Не искат да ви завладяват, искат само да ви помагат да поддържате реда.
	— И за да ни демонстрират как горят от желание да ни окажат тази помощ, са изпратили вас да убиете неколцина от нас. Не, Джепърд, далеч не става въпрос за поддържане на реда. Върховният съвет е видял възможност да сложи ръка на една от Люлките на магията и не се колебае да използва за задачата и двете си ръце. Може и да не искаш да го признаеш, но вие сте си едни агресори.
	Джепърд въздъхна.
	— Не можете да ни победите. Ясно ти е, нали? Затова ще ви дам последна възможност. Свободни сте да си вървите. В доклада, който трябва да предам, ще напиша, че сте се били храбро, но поради численото ни превъзходство сте се принудили да отстъпите. Да, ще изгубите битката, но това не значи, че трябва да се бием буквално.
	— Всъщност — поправи го Скълдъгъри, — в твоя доклад ще бъде описана пламенна битка с митични мащаби, в която ние надделяваме, въпреки че ни превъзхождате числено. Ще бъде вълнуващо четиво, уверявам те. Мнозина ще бъдат трогнати до сълзи.
	— С теб рамо до рамо воювахме срещу Меволент.
	— А сега ще ни се наложи да воюваме лице в лице.
	Джепърд го изгледа продължително, а после кимна. Всички магьосници в групата му вдигнаха пистолетите си.
	Скълдъгъри побягна на една страна, Валкирия — на друга, гмурна се зад колата на Касандра в мига, в който въздухът се изпълни с куршуми. Много повече предпочиташе да я обстрелват с енергийни лъчи. Поне бяха красиви и разноцветни. Куршумите бяха твърде малки и се движеха твърде бързо, за да успее да ги види човек. Някой можеше да ти пръсне главата преди въобще да разбереш откъде ти е дошло.
	Един от нападателите заобиколи крадешком къщата от задната страна. Момичето го видя да кляка зад един отдавна изоставен трактор, мъчейки се да се скрие, затова тя самата се отблъсна от земята, скочи и затича към него. Той надникна отново иззад прикритието си, видя я и очите му се разшириха. Вдигна бързо оръжието си, но Валкирия измести въздуха отдалеч и мъжът отхвърча назад. Препъна се и залитна, в този момент тя го връхлетя, двамата се сборичкаха за пистолета. Валкирия успя да задържи ръката на мъжа далеч от себе си и когато той натисна спусъка, изстрелът я оглуши. Удари го с лакът, после пак и пак, докато най-сетне с последния удар го зашемети, успя да се отскубне от хватката му и осъзна, че вече сама стиска оръжието.
	Скълдъгъри крачеше и стреляше, хванал револвера си с две ръце. Край него хвърчаха куршуми и свистяха енергийни лъчи. Скелетът отвръщаше методично на всеки изстрел, насочвайки дулото поред към нападателите. Валкирия видя как един едър магьосник рухна мъртъв, улучен право в гърдите. Друг, по-дребен, зае мястото му, изстрелвайки енергийни лъчи от очите си. Скълдъгъри се извъртя и се прикри зад стара каравана, презареди, приведе се отново напред, протегна ръка, стреля само веднъж и дребният се преметна през глава назад, подобно на акробат. За Скълдъгъри убиването на хора беше твърде лесно.
	Валкирия захвърли пистолета, щракна с пръсти и в двете й ръце лумнаха огнени кълба. Тя затича и ги хвърли, като по този начин задържа поредния нападател скрит зад буса. Чувстваше се съвсем спокойна, когато самата тя полека се запрокрадва към него. Усещаше как кръвта й тече във вените, как магическата сила циркулира в тялото й — беше буквално надрусана с адреналин — но съзнанието й беше съвършено спокойно, убежище единствено на практични мисли. Една стъпка, после още една. Без паника. Бързата кучка слепи ги ражда. Използвай огнените кълба, за да се приближиш максимално.
	Мъжът се показа иззад буса и момичето замахна със сенките към него като с камшик, оставяйки дълбоки рани по дясната му ръка. Нападателят изпусна пистолета си, Валкирия щракна отново с пръсти и запрати огненото кълбо в краката му, той запищя, а тя дръпна рязко въздуха към себе си и му отне всякаква опора. Мъжът се тресна с лице напред в стената на къщата.
	Валкирия се обърна, за да види как Скълдъгъри се разправя с някакъв дебелак с мазна коса, който беше в безсъзнание преди още да падне на земята. Скелетът му обърна гръб и пое към следващата си жертва.
	Нещо блъсна Валкирия в гърдите и тя направи крачка назад. Втори куршум свирна край ухото й. Третият я перна в рамото. Дори не можеше да види кой точно стреля по нея. Трябваше да се прикрие, да залегне, да стори нещо, но вместо това тя остана права, търсейки с поглед стрелеца. Видя го, клекнал, да стреля пак и пак със стреснато изражение на лицето, удивен, че жертвата му не пада. Мъжът смени ръката и се прицели в главата й, явно решен да я довърши.
	_Мърдай, глупаво момиче_, изрече гласът в дъното на съзнанието й.
	Валкирия го послуша. Мъжът продължаваше да стреля. Да улучиш някого в главата не е лесна работа. А да улучиш в главата движеща се мишена е още по-трудно. Той изпразни пистолета си и го захвърли, изстреля енергиен лъч и пропусна, после скочи и затича директно към момичето. Тя на свой ред пък се затича към него. Глупаво решение. Нападателят беше силен мъж. Сблъскаха се и той на секундата я преметна през рамото си. Валкирия се тресна болезнено в земята, опита се да се обърне и да застане на колене, но мъжът я сграбчи за главата и я повлече назад. Момичето се замята и зарита, дращеше ръцете му, опита се да му счупи пръст. Нападателят рязко я пусна, сам коленичи и юмрукът му я улучи в бузата. Последва миг на пълна дезориентация, която обикновено се случва, когато някой те удари силно, а после мъжът я хвана за косата, дръпна болезнено нагоре, за да я изправи, да преметне ръка през шията й и да си отвори възможност да й счупи врата.
	_Освободи ме. Ще ти помогна. Освободи ме._
	Валкирия завъртя глава, притисна брадичка до гърдите си, впи пръсти в ръката на мъжа и разтвори крака за по-добра опора. Направи рязко движение назад, чу как нападателят изпъшка. Ръцете му я изпуснаха и момичето се отскубна. Двамата рухнаха едновременно на колене, Валкирия замахна и удари мъжа право в челюстта. Извади късмет. Непознатият магьосник се удържа да не падне, но лицето му се изопна от болка. Момичето се изправи и си отвори място да се завърти за един последен ритник. Краката й бяха добри — дълги, здрави и силни. Ботушът й се заби в лицето на мъжа, той падна и не мръдна повече.
	Валкирия се огледа. Скълдъгъри крачеше към нея. Изведнъж наоколо се бяха възцарили пълно спокойствие и тишина. Момичето усети болка в гърдите и в рамото. Лявата страна на лицето й беше изтръпнала, усещаше боцкането на настъпващата пълна безчувственост на удареното място. Лявото й око се подуваше и полека се затваряше. Усети мирис на барут. Мирис на стрелба и смърт.
	Револверът на Скълдъгъри се издигна от земята, доплава до облечената му в ръкавица ръка и той го прибра в кобура.
	— Във война ли сме? — попита момичето.
	— Така изглежда — отвърна детективът.
	— Опитаха се да ни убият. Вчера щяха да са на наша страна. Какво ще правим сега?
	— Първо, ще арестуваме оцелелите. После ще отида да си прибера шапката. А след това тръгваме за Роърхейвън и стискаме палци никой познат да не бъде убит междувременно.


>	16.
>	Върховният съвет

	Когато Илори Ретисънт влезе в залата, съвещанието вече беше започнало. Палавър Грейвс чу, че вратата се отвори, хвърли й поглед през рамо и тясното му лице се изкриви в полуусмивка. Илори се престори, че оправя робата си и не му се усмихна в отговор. Старейшините от другите Убежища все още не я виждаха, но тя ги виждаше отлично. Бяха се събрали всички: старейшините от четиринадесетте Убежища, участвали в първоначалното учредяване на Върховния съвет, преди последвалото му допълнително разширяване. На стената зад всеки един светеше символ, генериран при процеса на така наречената Въплътена поява. Макар че този магически процес нямаше нищо общо с природата на светлината, днес дори в магьосническата общност наричаха Появите _холограми_. По-лесно и по-удобно.
	Илори пристъпи до Върховен маг Котернъс Оуд и образът й се появи във всяка една от двадесет и трите конферентни зали по света, където едновременно се провеждаше холограмната конференция.
	— Вече са активирали щита си — тъкмо обясняваше немският Върховен маг Ваархайт. — По първоначални данни той явно се простира по цялата дължина на ирландския бряг и оформя купол с височина два километра.
	Ренато Бисахалани, американският Върховен маг, кимна. Тази реакция на ирландците беше очаквана от всички.
	— Това е без значение. Разполагаме със сто тридесет и двама наши агенти на ирландска територия към момента, всички уведомени за решенията ни и оторизирани да действат по план. Всичко се развива според предварителните уговорки.
	— Едно е да правим планове — обади се Кирбу, ръководителят на естонското Убежище, — а съвсем друго — да влезем в истинска война. Светът е променен. Вече сме една глобална общност, но въпреки това току-що издадохме заповед за нападение над хора, които до вчера ни бяха приятели! Още преди войната с Меволент сме се били рамо до рамо с ирландските магьосници.
	— Затова и познаваме слабостите им — отвърна Бисахалани.
	— Те също познават нашите слабости.
	— В Ирландия има едно-единствено Убежище — проговори Оуд и очите на всички се обърнаха към него, привлечени от дълбокия му гърлен глас. — Само днес още девет Убежища предложиха да присъединят силите си към нашите. Ирландците няма да издържат дълго.
	— Май забравяш, че Ирландия е Люлка на магията — поправи го Кирбу.
	— Въобще не го забравям, но не гледам на Люлките на магията със същото суеверно благоговение като вас. Тези Убежища са по-силни, да, но не _много_ по-силни. Двадесет и две Убежища срещу една Люлка на магията. Ще ги смачкаме, колкото и да са силни.
	— А какво ще кажеш за двадесет и две Убежища срещу _три_ Люлки на магията? — попита спокойно Кирбу. — Ако Австралия и Африка се намесят…
	— Защо им е да се намесват? Тая история няма нищо общо с тях. Те са стабилни и винаги са били — Оуд поклати глава. — В Ирландия е пълен хаос. Катастрофа след катастрофа. Рано или късно ще разберат, че намесата ни просто е наложителна.
	— Аз чух друго — отвърна Кирбу. — Чух, че австралийците са обявили пред всички свои магьосници, че нападение срещу Ирландия означава нападение срещу всички Люлки на магията.
	— Върховен маг Карик не е толкова наивен — настоя Бисахалани. — Ако не е абсолютно наложително, няма да се хвърли слепешката в такъв сериозен конфликт. Ще наблюдава отстрани, ще вдига шум и ще отлага участието си възможно най-дълго. Ще се моли ние да уредим нещата помежду си, преди на него да му се наложи да вземе каквото и да било решение.
	— Ами Убунту? Нали помните, че двамата с Еакан Мериторий бяха близки приятели?
	— Това щеше да е проблем, ако Мериторий беше жив. Убунту е като Карик — приказва разни работи от куртоазия, но в края на краищата, когато трябва да избере страна, ще се присъедини към нас. Мислиш ли, че австралийците и африканците не са съгласни с нас? Мислиш ли, че не споделят тревогите ни? Разбира се, че ги споделят.
	— Ами законовите пречки? — обади се руският Върховен маг, мъж на име Драгунов.
	— Не можем да допуснем Ирландия да се крие зад правило, създадено със съвсем различна цел — продължи Оуд. — Законотворците ни никога не са предвиждали, че ситуация като днешната може изобщо да настъпи. Никой не я е предвиждал.
	Изведнъж хората заговориха един през друг, докато най-сетне високият глас на Илори не ги прекъсна:
	— Приятели — рече тя, — можем да продължим да дебатираме по тези въпроси до утре заран, но нищо няма да промени факта, че в момента сме в състояние на война и че вече сме задействали силите си. Не трябва да отстъпваме, а да продължим напред. Ако успеем да принудим ирландското Убежище да се огъне, преди да е предприело каквото и да било, победата ни ще бъде бърза.
	Ваархайт я изгледа продължително:
	— Имате предвид план за премахване на водачите им.
	— Не просто за премахване на старейшините им — потвърди Илори, — но и на всички други магьосници с по-сериозна сила и влияние. Ако Ревъл и старейшините загинат, Ирландия ще издигне за водач Скълдъгъри Плезънт или Декстър Векс, или някого другиго от Мъртъвците. Ще обърнат поглед към героите си. По тази причина героите трябва да паднат първи.
	— Вече дадохме на Джепърд картбланш да ликвидира Плезънт и Каин — обади се Зафира Кариас. — Но още нямаме вести от него.
	— Значи е най-добре да приемем, че мисията му се е провалила — отговори Илори. — Досадно, но не и неочаквано. Предлагам също така да бъде елиминирана и Чайна Сороуз. Да, нейното влияние напоследък доста намаля, но въпреки това тя е твърде непредсказуема, за да бъде оставена жива.
	— Да убием Чайна Сороуз? — обади се Мандат, явно разтревожен. — Не… Не съм сигурен, че това е мъдро решение. Мадмоазел Сороуз е ценен източник на информация и е добре да бъде… следена. Тя… Ако желаете, аз мога да я задържа при мен във Франция. Да я разпитам. Бих могъл…
	— Върховен маг Мандат, моля ви, престанете да се излагате — рече Бисахалани. — Както аз виждам нещата, най-важното е за начало да успеем да вкараме максимален брой наши хора в Ирландия, преодолявайки щита. Генерал Мантис също е готов да замине за там и да поеме командването на наши военни на ирландска територия. Когато натрупаме достатъчно наземен личен състав, поемаме към Роърхейвън, разправяме се с цивилното население и поемаме властта.
	— От вашите уста звучи толкова лесно — каза Кирбу.
	— Не си правя никакви илюзии. Но трябва да се възползваме от всяко предимство. Върховен маг Оуд, имате ли да добавите нещо?
	Оуд стрелна с поглед Илори и каза:
	— Върховни магове, старейшини, смятам, че един от първите ни удари трябва да е насочен срещу долавящите. Подобен акт ще прекъсне както по-традиционните начини за комуникация, така и ще попречи на каквото и да било разчитане на бъдещето. Долавящите по природа не са войнствени, но от друга страна, за нас ще бъде трудно да намерим сред нашите хора магьосници, които с лекота да се съгласят да обезвреждат… _мирни_ мишени. Вярвам, че ме разбирате.
	— Съвсем ясно е, че трудно ще се намерят такива хора — намеси се Кирбу. — В края на краищата, говорите за хладнокръвни _убийства_.
	— Даваме си сметка за това — намеси се Илори. — Затова предлагаме задачата да се възложи на наемници.
	Мандат сбърчи чело.
	— Какви наемници?
	— Неприятни наемници. Ирландци са, затова имат по-добър шанс да останат незабелязани, докато проследяват жертвите.
	— А не смятате ли, че ще ни предадат и ще застанат на страната на съотечествениците си? — попита Ваархайт.
	— Винсънт Фоу ръководи малка група нихилисти, чието най-силно желание е да унищожат света — обясни Илори. — Докато обаче чакат да им се отвори възможност да реализират това желание, те с охота приемат задачи срещу заплащане. Не са лоялни към никого, освен един на друг, а и това не е съвсем сигурно. Към настоящия момент, благодарение на Скълдъгъри Плезънт и Валкирия Каин, господин Фоу и колегите му пребивават в затвора, но е достатъчна само една дума от мен, за да бъдат освободени по необясним за ирландското Убежище начин. Разбира се, ако никой от тук присъстващите няма нищо против начертания от мен план.
	Илори веднага вдигна очи към Кирбу и го видя как стиска зъби. Да се ударят долавящите беше краен и потресаващ, но необходим ход. След края на войната всички щяха да имат достатъчно време да ги гризе съвестта.
	— Добре тогава — обобщи магьосницата, когато никой не възрази.
	— Върховен маг Бисахалани — продължи Оуд, — при последния ни разговор на четири очи обсъдихме някои…
	— Да — отвърна американецът. — Разбира се.
	Ваархайт не остана никак доволен:
	— Частните разговори не са част от политиката на Върховния съвет, господа. Моля ви, осветлете ни.
	Бисахалани сключи ръце зад гърба си, както правеше винаги, когато се канеше да обсъжда неприятни въпроси.
	— Съществува един-единствен индивид, който е в състояние еднолично да обърне хода на войната, в каквато си избере посока. За съжаление, въпреки националността му, имаме причина да се съмняваме, че той ще застане на наша страна.
	— За кого става дума? — попита Кирбу.
	— Името му е Флетчър Рен. Последният на света телепортатор. На двадесет години, роден и израсъл в Лондон, но когато магическата му природа се проявила, ирландското Убежище — по свои си причини — го взема под крилото си. Там той е получил началната част от обучението си. В момента живее в Австралия, където продължава да се учи.
	Мандат придоби замислено изражение:
	— Значи смятате, че той ще вземе страната на ирландците, ако те го помолят за помощ?
	— Ами в Ирландия живеят всичките му приятели. Освен това, доколкото съм осведомен, той и Валкирия Каин имат връзка.
	— Значи със сигурност ще застане на тяхна страна — обади се Ваархайт.
	— Боя се, че е така.
	— Трябва да стане наша основна мишена.
	— Вече е станал. Ако нямате възражения, заповедта за премахването му ще бъде издадена — Бисахалани се огледа. Никой не продума. — Добре тогава — рече. — Решено.


>	17.
>	Мъфини

	Майра правеше мъфини.
	Ароматът им се носеше из малкия й апартамент, а Флетчър Рен отпусна глава назад на облегалката на дивана и вдиша дълбоко. Напоследък Майра ставаше по-смела, експериментираше с най-различни нови кексчета и кифлички, но на всеки няколко дни печеше поредна партида мъфини и всеки път Флетчър се чудеше как въобще й се ще да приготвя нещо друго.
	— Обичам мъфините ти — промърмори.
	— Толкова си мил — рече Майра и го погали по бузата, докато минаваше край него. — Това гледаш ли го, между другото? Защото, ако не го гледаш…
	— Гледам го — побърза да отговори той и вдигна очи към телевизора, за да види какво всъщност гледа. Предаваха някакъв спорт. — Много го харесвам — каза на Майра, докато тя се връщаше обратно към кухнята. — Това е играта, в която има топка и играчите се опитват да отбележат точки. Синият отбор ми е любим. Виж, те играят!
	— Нямаш ни най-малка представа какво гледаш, нали?
	— Напротив! Това е смес между ръгби и нещо, което не е ръгби. Май е бадминтон.
	Майра се върна при него, облегна се отзад на дивана и подпря брадичка на рамото му.
	— Това е футбол по австралийски правила. Как така не можа да го запомниш досега? Живееш тука повече от година.
	— Водя затворен живот.
	Момичето се усмихна.
	— Чувала съм, че тези правила се основават на ръгби, смесено с галски футбол. Последното идва от Ирландия. За правилата не ме питай, не ги знам. Ти също не ги знаеш, ти, ти… ти…
	Флетчър вдигна поглед към нея:
	— Наречи ме „смотан глупчо“.
	Момичето се засмя.
	— Нее, няма.
	— О, хайде де. Моля те.
	Майра въздъхна.
	— Не знам правилата и ти също не ги знаеш, смотан глупчо такъв.
	Флетчър прехапа устни.
	— Обожавам, когато ме наричаш така!
	— Толкова си странен!
	После понечи да се изправи, но Флетчър я улови за ръката и я дръпна върху себе си. Тя се засмя и двамата се сборичкаха, докато най-сетне момичето се оказа легнало в скута му и каза:
	— Обичам те.
	Флетчър кимна.
	— Да.
	— Да?
	— Ъм?
	Майра седна и го изгледа.
	— Аз ти казвам „Обичам те“, а ти отговаряш _„Да“_?
	— Ами — отвърна той, — виж сега… Хвана ме неподготвен. Това е. Не очаквах да го кажеш. Въобще не го очаквах. Това си е… нали се сещаш? Така де, нещо голямо. Нещо голямо.
	— Обичам те, Флетчър.
	— Да, страхотно, и ти казвам… Леле. Това е невероятно. Аз съм късметлия, истински късметлия.
	Майра се измъкна от ръцете му и се изправи.
	— Господи.
	— Майра, чакай…
	Тя поклати глава:
	— Няма проблем. Не си длъжен да… Не те карам да ми отговориш със същото, казвам го, защото го чувствам, а понякога, когато чувствам нещо, трябва да го кажа, така че… Отивам да погледна мъфините.
	Тя се шмугна в кухнята, а Флетчър се изправи и тръгна след нея.
	— Майра, стой, виж сега…
	На вратата се звънна.
	— Би ли отворил? — извика Майра от кухнята.
	— Не ми се сърди. Просто в момента съм в шок, това е. Не знам какво трябва да…
	Нов звън.
	— Флетч, моля те, просто иди да отвориш.
	Ругаейки се на ум за глупостта си, Флетчър отиде до входната врата и я отвори широко. На прага стоеше хубаво момиче с кестенява коса, вързана на опашка, облечено в джинси и кожено яке. Зад нея се беше изправил маор със скъсана тениска и татуировка от лявата страна на лицето.
	— _Kia ora_, брат ми — поздрави Тейн Айавао.
	Хейли Скърмиш* направо подмина Флетчър и влезе в апартамента.
	[* От skirmish (англ.) — схватка, престрелка. — Б.пр.]
	Влезе и веднага започна да души наоколо. Тейн се вмъкна след нея и затвори вратата зад гърба си.
	— Не й обръщай внимание — рече на Флетчър. — Просто изпълнява номера „нямам никакви обноски“. Как си? Добре изглеждаш. Мъфини ли надушвам?
	От кухнята долетя писък и отвътре изхвърча Майра, следвана по петите от Хейли, която държеше пистолет.
	На секундата Флетчър се озова между двете момичета.
	— Прибери го, Хейли.
	— Тя има пистолет! — изпищя отново Майра.
	На лицето на Хейли се беше изписала откровена досада.
	— Влизам в кухнята и какво да видя — гаджето ти с оръжие в ръка.
	Флетчър се извърна към Майра.
	— Оръжие?
	— Шпатула! — кресна момичето. — Беше шпатула!
	— В ръцете на обучен убиец — не се разколеба Хейли, — шпатулата е смъртоносна.
	— Или в ръцете на действително слаб готвач — изхихика се Тейн, но никой не му обърна внимание.
	Майра са вкопчи в ръката на Флетчър.
	— Кои са тези хора? Магически хора ли са? Нали каза, че няма да водиш магически хора тук!
	— Не съм ги водил — отвърна Флетчър, мъчейки се да я успокои. — Нямам ни най-малка представа защо са дошли, но съм сигурен, че ще ни кажат. Майра, момичето с пистолета е Хейли. Този едрият е Тейн.
	— Радвам се най-сетне да се запознаем — поздрави маорът с усмивка. — Странно е, защото те шпионираме от толкова дълго време и ни се струва, че отдавна се познаваме.
	Очите на Майра станаха огромни.
	— _Шпионирали_ сте ме?
	— Даммм — отвърна Тейн, после придоби притеснено изражение. — Но не в гадния смисъл на думата. Кажи й, Хейли.
	— _Той_ те шпионираше в доста гаден смисъл — отвърна Хейли, — но всъщност просто изпълнявахме заповеди. Задачата ни е да действаме като ваши бодигардове, в случай че цялата тая работа с войната излезе извън контрол.
	Флетчър се свъси:
	— Какво е станало?
	— Ами работата излезе извън контрол.
	— Наредено ни е да ви отведем веднага и двамата в Убежището — рече Тейн. — Тъй като си последният телепортатор, Флетчър, най-вероятно си набелязан за ликвидиране, а ако той е набелязан за ликвидиране, значи и ти си набелязана за ликвидиране.
	Майра буквално зяпна.
	— Някой иска да ме _убие_?
	— Може би. А може и просто да искат да те отвлекат, за да те използват за примамка. Не знаем. Знаем само, каквото ни казват от Убежищата ни. По-точно, какво са казали на Хейли от _нейното_ Убежище. Моите хора от Нова Зеландия зъб не обелват.
	— Може и да заговорничат срещу нас — рече Хейли на Флетчър. — Може би не е разумно да се доверяваме на Тейн. По-добре е да почнем да го удряме, докато изгуби съзнание.
	Тейн въздъхна.
	— Търсиш си повод…
	— Колко време ще трябва да се крием? — попита Флетчър. — Майра има лекции и ходи на работа, а аз… Така де, Майра има лекции.
	— В Убежището нещата ще се изяснят — отвърна Хейли. — Върховен маг Карик заръча да не губим време, така че… Готов ли си да ни телепортираш?
	Майра примигна и преглътна сълзите си. Предвид обстоятелствата, приемаше случващото се доста добре.
	— Трябва да си опаковам малко багаж — рече тихо.
	— Няма време — сряза я Хейли.
	— Ще почакаме — прекъсна я Тейн и се усмихна на Майра.
	Майра се втурна в спалнята, а Хейли изгледа недоволно колегата си.
	— Отлагаш, за да си дадеш повече време за действие срещу нас.
	— Нямам намерение да действам срещу вас — отвърна маорът. — Твърде много ме е страх от теб.
	Момичето се навъси.
	— Обезопаси вратата.
	— Как? — изгледа я намръщено Тейн.
	Флетчър ги остави да се джафкат и влезе в кухнята. Изключи фурната и извади мъфините. Още не бяха готови. С натежало сърце ги изхвърли в кофата за боклук.
	После извади телефона си, приседна на кухненската маса и загледа апарата. Най-сетне набра номера и притисна мобилния до ухото си.
	— Здрасти — вдигна Валкирия. — Чул си, значи.
	— Наистина ли сме във война?
	— По всичко личи. Честно да ти кажа, най-добре е да си дойдеш при нас. В интерес на истината, тука не е по-безопасно, даже напротив, хиляда пъти _по-опасно_ е, но ще си от по-голяма полза тук, отколкото в Австралия. Искам да кажа, ако изобщо искаш да се замесваш де.
	— Искам! — избъбри той. — Смятам, че си права. Но не мога да оставя Майра самичка, заобиколена от магьосници. Тя е виждала само теб и неколцина други. Не е срещала никого от странните типове. Боя се да не откачи от страх, ако не съм с нея.
	— Ясно, прав си.
	— Тя ми каза, че ме обича.
	— Моля?
	— Майра. Каза ми, че ме обича.
	— И ти какво й отговори?
	— Отговорих й „да“.
	— Елегантно.
	— Излизаме заедно само от шест месеца. Искам да кажа, не очаквах… така де.
	— Така си е.
	— Как смяташ, какво трябва да направя?
	— Не съм сигурна — отвърна Валкирия. — Може би първо да си изясниш приоритетите?
	Флетчър се усмихна.
	— Много ми помагаш — буквално си я представяше как кима доволно. — Ти си най-доброто бивше гадже на света. Сега трябва да бягам. Случват се разни неща.
	— Те винаги се случват. Да се пазиш.
	— Ти също — той затвори и се върна в хола.
	Тейн цъкаше каналите на телевизора.
	— Хейли помага на Майра с багажа — рече, без да отмества очи от екрана. — Или поне така ми каза. По-вероятно е да й виси на главата и да сипе заплахи.
	— Това е по-скоро в неин стил — съгласи се Флетчър и приседна на страничната облегалка на дивана. — Та, на чия страна си всъщност? Австралия е Люлка на магията и е очаквано да подкрепи Ирландия, но какво казвате вие от Нова Зеландия?
	— Де да знам — сви рамене Тейн. — За много неща сме съгласни с австралийците, но този случай е по-особен. Става дума за сигурността на целия свят. А и няма какво да се лъжем, Върховните магове на Австралия и Нова Зеландия не се разбират.
	— И аз така съм чувал. Но мислиш ли, че твоето Убежище ще застане на страната на Върховния съвет само заради някакви лични неразбирателства?
	— И по-глупави работи са ставали.
	На вратата се почука.
	— Очаквате ли някого? — попита Тейн и се изправи.
	— Не — отвърна Флетчър. — Но аз и _вас_ не очаквах. Стой, сега ще проверим.
	Флетчър се телепортира вън на площадката зад ъгъла на стълбите и надникна към вратата на апартамента. Пред нея стоеше мъж и чакаше да му отворят.
	— Сам човек — рече той, когато се телепортира обратно вътре на дивана. — Видимо е без оръжие. Изглежда нормален.
	— Най-подходящият външен вид за един убиец — рече Тейн. — Отивам да викна Хейли. Тя ще знае какво да направим. Ти дръж вратата под око.
	Маорът забърза към спалнята на Майра. Мъжът отвън отново почука, после звънна и на звънеца. Флетчър се телепортира в склада, който държеше под наем в Ню Джърси, грабна от рафта с оръжията бейзболната си бухалка и се върна обратно в австралийския апартамент. Стисна бухалката с две ръце, готов да замахне. После полека извърна глава към прозореца. Мъжът на вратата може би беше само за отвличане на вниманието, може би го разсейваше, за да може втори убиец да се спусне с въже от покрива и да влети с трясък през стъклото, мятайки нинджа звездички, гранати или кой знае още какво.
	Под вратата се плъзна кафяв пощенски плик.
	Флетчър приклекна, телепортира се до вратата, грабна плика и се телепортира обратно назад. Беше адресиран до Майра. Приличаше на сметката за тока. Той обърна плика. От обратната страна беше надраскано ръкописно: _По грешка го доставиха у нас!_
	Флетчър се прокрадна до вратата и опря око на шпионката, за да види как съседът на Майра се прибира обратно в своя си апартамент, тътрейки полека нозе.
	— Кой беше? — попита Майра и пристъпи зад гърба му.
	— Господин Сакамото — отвърна с усмивка Флетчър. — Съвсем не е толкова страшен като го видиш колко бавно се придвижва. Готова ли си за тръгване?
	Майра продума нещо и в този миг тялото на Флетчър отскочи от вратата и той падна на пода в конвулсии. Болката заля мозъка му. Краката му заритаха. Ръцете му се сгърчиха, пръстите му се свиваха, ловейки въздуха, мускулите му трепереха и се стягаха при всеки спазъм. Опита се да каже на Майра да бяга, но челюстите му бяха плътно сключени, сухожилията — опънати под кожата. Бягай. Бягай. Защо тя не бягаше? Момичето коленичи до него, говореше му, но той не можеше да различи думите. После тя се изправи, остави на нещо на холната маса и прескочи падналото му тяло, упътвайки се към кухнята.
	Предметът на холната маса. Флетчър виждаше едното му ръбче. Беше черен, метален или пластмасов, с две сребристи връхчета. Електрошок.
	Опита се да се телепортира. Разбира се, не успя. Никой не можеше да използва магия, при положение че из тялото му циркулира толкова много остатъчно електричество. Изсумтя, задави се и се преви одве. Запълзя. Чуваше я в кухнята. Чуваше я как рови из приборите и търси нещо.
	Запълзя към спалнята.
	Чу я да псува. Беше намерила мъфините в кофата. Не беше доволна.
	Флетчър запълзя по-бързо.
	Стигна до спалнята. Тейн Айавао лежеше по очи на килима с нож, забит в черепа му. Хейли Скърмиш седеше, облегната на отсрещната стена, а гърлото й зееше прерязано.
	Флетчър бутна вратата и я затвори, протегна крака и я подпря отвътре, после легна по гръб и се опита да си възвърне контрола над тялото си.
	Бравата се размърда, Майра бутна отвън, а Флетчър забута отвътре.
	— Това е глупаво — обади се момичето отвън. — Флетчър, отлагаш неизбежното. Хайде. Отвори.
	Той се замисли за остроумен отговор, но в същото време осъзна, че се е изпуснал.
	— П-под-дмокрих се — рече едва-едва през тракащите си зъби.
	— Това е нормално — отвърна му Майра. — Благодари се, че само това си направил. Няма от какво да се срамуваш.
	— Защо си… защо…
	Вратата се разтресе злобно.
	— Защо правя това ли? — попита момичето. — Защото ми плащат. Това ми е работата.
	Зъбите на Флетчър тракаха толкова силно, че той си прехапа езика и усети вкус на кръв.
	— Ти к-каза, че… ме обичаш.
	— Да — отговори Майра, — а ти не ми отвърна със същото, нещастник!
	После започна да рита вратата. Флетчър чуваше как дървото пука и се цепи.
	— Из-звинявай! — подвикна. — Аз… Аз с-също те об-бичам.
	Момичето се засмя.
	— Позакъснял си, смотан глупчо!
	Изобщо не прозвуча толкова сладко, колкото преди.
	Пръстите на Флетчър конвулсивно се свиваха и отпускаха. Цялото тяло го болеше и жужеше, но полека се връщаше под контрола му. Той се огледа наоколо за нещо като оръжие, посегна към китката на Тейн и полека започна да придърпва трупа му към себе си.
	Майра беснееше и вдигаше страхотен шум с ритниците си.
	— Вече ме дразниш! — заяви. — Чуваш ли, Флетч? Вече съм раздразнена. Пусни ме. Пусни ме да вляза веднага!
	Тялото на Тейн вече беше достатъчно наблизо и пръстите на Флетчър се свиха около дръжката на ножа. Той дръпна и се опита да го измъкне, но острието беше заседнало здраво в черепа.
	— Ако се правиш на крал Артур — обади се Майра, явно докато си почиваше от ритниците, — забрави. Няма да стане. А и това е любимият ми нож.
	Флетчър напрегна сили още малко, преди да се откаже, после очите му се преместиха към Хейли, седнала в противоположния ъгъл на стаята. Някъде в дрехите й имаше пистолет.
	Вратата се наклони зловещо навътре, Флетчър изруга, краката му се подгънаха и Майра нахълта, стиснала кухненски нож. Флетчър ритна рязко, вратата я улучи в крачка и я тресна в касата.
	— Оу! — кресна момичето, притиснала свободната си ръка към челото. Изпод пръстите й се процеди струйка кръв. — Виж какво направи! Тече ми кръв!
	Флетчър напрегна крака до краен предел, но и момичето правеше всичко възможно да отвори вратата докрай.
	Най-сетне Майра се плъзна в стаята, хвърли се върху него, Флетчър се претърколи настрани и ножът се заби в килима. Той скочи тромаво, закуцука към леглото, Майра се изправи и се хвърли отгоре му. Флетчър вдигна една от възглавниците помежду им, ножът яростно посече гъшата перушина. Флетчър блъсна момичето далеч от себе си, претърколи се в обратната посока върху леглото и падна от противоположната му страна, точно до Хейли. Напипа пистолета, затъкнат в колана й, изправи се, завъртя се и Майра замръзна на място.
	Слънчевите лъчи блестяха по острието на кухненския нож в ръката й, насочено за замах надолу.
	Ръката на Флетчър трепереше толкова силно, че за момент се притесни да не изпусне пистолета.
	Майра се усмихна.
	— Виж се само — рече. — Голям мъж, няма що.
	— Назад — предупреди я Флетчър.
	Тя се засмя високо.
	— Флетч, скъпи, ти някога стрелял ли си? Знаеш ли, че трябва да вдигнеш предпазителя? Знаеш ли как да вкараш първия патрон в цевта? Не става само като дръпнеш спусъка, миличък. Доста по-сложно е.
	— Назад или ще…
	— Да знаеш само косата ти на какво прилича! Изглежда _невероятно_! Дори е по-щръкнала от обикновено. Наистина ти се отразява добре да те удрят с ток.
	— Назад! Дръпни се веднага назад!
	Майра се засмя отново.
	— Извинявай, извинявай, това беше гадно. Много гадно. Само те разигравам, Флетч. Бъзикам те — тя обърна ножа в ръката си, насочи го напред и пристъпи към него. — Наистина ли си мислиш, че съм оставила зареден пистолет на място, където можеш да го докопаш?
	— Спри! Не мърдай!
	— Не исках аз самата да го използвам, защото вдига много шум, но не е като да съм го забравила. В този пистолет няма патрони, Флетчър.
	— Лъжеш.
	Момичето направи още крачка напред.
	— Дръпни спусъка. Хайде. Предизвиквам те. Ето. Съвсем лесна мишена.
	Тя се приведе напред, сякаш щеше да опре чело до дулото, а после ръката й се стрелна, острието се заби в хълбока на Флетчър и се плъзна надлъж по едно ребро. Той инстинктивно дръпна спусъка, пистолетът гръмна, но куршумът се заби в пода, а двамата с Майра се блъснаха в стената, борейки се за ножа. Острието все още стоеше забито в тялото му. Майра се мъчеше да го издърпа навън, Флетчър се опитваше да го остави забит. Челото й го удари в носа, тя рязко дръпна ножа и го измъкна. Флетчър я блъсна далеч от себе си, хвърли се към прозореца, стреля в него, изстрелът беше оглушителен, стъклото се пръсна, Майра се втурна подире му, но той скочи, а в следващия момент вече беше вън, падаше, светът се наклони на една страна, а асфалтът на улицата се втурна нагоре, за да го посрещне.


>	18.
>	Реджис

	Телефонът му избръмча, екранът светна: съобщение от една-едничка дума. Реджис плъзна стара карта за игра между страниците на книгата, за да си отбележи докъде е стигнал, остави я на леглото до себе си и стана. Отиде до сака си, извади кама с дълго острие и я намести в канията по дължината на ръката си. Спусна ръкава си и я покри.
	Излезе от стаята. Метрик вече го чакаше и тръгна в крачка с него надолу към първата площадка. В хотела цареше тишина, тишина, която беше нещо повече от отсъствие на звук. Беше _умишлено_ отсъствие на звук. Сякаш хотелът беше затаил дъх.
	Антон Страха беше един удивително страшен човек. Благословен с дарбата да прави така, че във всякакви дрехи да изглежда като облечен за погребение, той беше висок, с каменно лице и къса прошарена коса. Явно доскоро косата му бе била дълга. На снимката в досието, което бяха дали на Реджис, Страха беше с дълга коса. Реджис се зачуди дали скорошната визита на Антон до личния му бръснар няма нещо общо с нарастващите търкания между Убежищата. В края на краищата, по време на битка дългата коса пречи, защото е много лесно да те хванат за нея и да пострадаш за едното нищо. Дали Страха се подготвяше за битка? Знаеше ли какво предстои да се случи? Имаше ли представа, че през последните единадесет дни всяка една стая в хотела му беше заета от магьосници, изпратени от Върховния съвет?
	Наясно ли беше, че сега, точно в тази минута, е заобиколен отвсякъде с врагове?
	Магьосникът, промъкнал се зад гърба на Страха, беше млад — може би около стогодишен. Твърде млад, за да е участвал във войната с Меволент, твърде млад, за да знае, че на война понякога се налага да вършиш лоши неща, за да постигнеш добра и разумна цел. Когато измъкна пистолета си, ръката му трепереше. Вдигна го и Реджис отдалече видя, че предпазителят вече е вдигнат. Сега трябваше само да натисне спусъка, да простреля Страха в тила и всичко щеше да приключи.
	Но в този момент всъщност всичко се обърка.
	Реджис видя какво става, сякаш го гледаше на забавен каданс. Младият магьосник не допусна сериозна грешка. Съвсем не. Страха се досети, че нещо става, защото мъжът пред него инстинктивно направи крачка встрани — вън от траекторията на куршума, в случай че той прониже Антон и продължи напред. Следващото предупреждение за Страха дойде наистина от страна на младия магьосник — мъничка, напълно разбираема грешка. Миг преди да натисне спусъка, стрелецът си пое дъх и го задържа.
	Страха се приведе и се завъртя, ръката му замахна назад и пистолетът отхвърча. Мъртвецът стисна китката на младия магьосник и го уби с един-единствен удар в гърлото, после отново се завъртя и сега пистолетът незнайно как се беше озовал в неговата ръка. Стреля и уби мъжа, който беше отстъпил встрани. Втори изстрел, който повали жената наблизо, посегнала към собственото си оръжие. Из целия хотел се заотваряха врати и магьосници се изсипаха по коридорите. Страха притисна длан до най-близката стена и по тапета под пръстите му премина нещо като тръпка. Край него бяха вдигнати пистолети, спусъци бяха натиснати, предпазители бяха отскочили, но не се чу нито един изстрел.
	— Той направи нещо на оръжията! — провикна се Реджис и измъкна камата от ръкава си.
	Енергиен лъч опърли стената и Страха се гмурна надолу. Отново се изправи, блъсна един магьосник и го събори върху съседа му, изплъзна се изпод замахнал нож и дръжката на пистолета му тресна в слепоочието на онзи, който стискаше ножа. После някой сграбчи Страха изотзад, повдигна го от пода, но петите на Мъртвеца се забиха в колената на нападателя, чу се вой и Антон отново беше свободен. Изплъзна се на косъм от запратено срещу му огнено кълбо. Страха удряше ли, удряше, приведе се наляво, блъсна отново някого и го запрати върху някого другиго. Реджис си пробиваше път към него през магьосниците, които се предполагаше да работят в екип, но в момента зрелищно се проваляха. Ръката му измести въздуха и Страха отхвърча назад, удари се в едно перило и се преметна надолу.
	Реджис забърза, надникна над перилото към приземния стаж, докато другите магьосници вече тичаха надолу по стълбите. Знаеха, че нямат много време. Ако позволяха на Страха да използва магията си, всичко беше изгубено.
	Един немски магьосник настигна Мъртвеца и го атакува с късия си меч. Страха му го отне и го използва като щит срещу пореден енергиен лъч. Вместо това германецът отнесе лъча, изпищя и рухна. Страха замахна и отсече пръстите от ръката на запратилия лъча. Завъртя се диво, докато магьосниците се опитваха да го обкръжат, нападайки ги яростно, вместо да ги чака да заемат по-удобни позиции. Реджис кимна на Метрик, който скочи през перилата и падна насред тълпата долу. Докато се изправяше, магьосниците се заотдръпваха и му отвориха място. Страха се хвърли светкавично напред, мечът разпра ризата на Метрик, но дори не одраска кожата отдолу.
	Страха направи крачка назад. Метрик полека сви и отпусна юмруци. Магьосниците наоколо се поуспокоиха. Метрик щеше да се погрижи за всичко. Метрик щеше да смачка Страха с два пръста…
	Метрик пристъпи напред и мечът в ръката на Страха се заби в окото му. Метрик изпищя и се срина на коляно, а Страха остави меча в главата му, извъртя се към следващия опонент и му разби зъбите.
	Реджис скочи от стълбището и използва въздуха, за да насочи движението си надолу. Страха отстъпи в последния момент, така че острието на Реджис, вместо да се забие под ъгъл в шията му, го улучи в рамото. Страха падна, Реджис — върху него, без да пуска дръжката на камата. Завъртя острието в раната, а Страха стисна китката му, мъчейки се да обърне оръжието срещу собственика му. Реджис натискаше в противоположната посока. В борбата си двамата паднаха върху масичката за кафе и се изтърколиха на пода. Реджис получи коляно в лицето. Усети кръв в устата си. Страха скочи на крака и залитна. Енергиен лъч го удари в рамото, Мъртвецът ахна, удари се с гръб в стената и се свлече на пода.
	— Довършете го — нареди Реджис. — Веднага.
	Нещо припука, стената зад Антон се разтвори и той пропадна през нея. Реджис се втурна напред, но стената се затвори под носа му: тайният изход изчезна.
	Магьосниците на секундата се втурнаха към външната врата. Отвън долетя крясък. „Видели са го и го гонят“, досети се Реджис.
	Обърна се и видя Ашионе, изправена над мъртвото тяло на Метрик.
	— Там е проблемът с физическата сила — рече магьосницата. — Внушава ти, че меките ти части също са неуязвими.
	— Близки ли бяхте? — попита я Реджис и изтри кръвта от лицето си.
	— Преди петдесет години той ми каза, че ме обича. Не можех да го понасям. Най-скучният човек, когото някога съм имала нещастието да познавам — Ашионе вдигна очи. — Е, май добре мина.
	Реджис въздъхна.
	— Не трябваше аз да нося отговорност за тази мисия. Трябваше да я възложат на Глас или на Сейбър. Какво разбирам аз от прикрития и засади?
	— Много даже разбираш — отвърна Ашионе.
	— Ако се вършат на бойното поле. Това е хотел. Нищо не разбирам от засади по хотели.
	— То си пролича — промърмори Ашионе.
	— Моля? Сарказъм ли долових?
	— Не и от мен, шефе. Не и от мен.
	Реджис изсумтя, а магьосницата му се усмихна широко.
	Вратата се отвори с трясък. В хотела се втурна магьосник.
	— Сър, Страха… Изчезна.
	Реджис простена.
	— Ама разбира се. Добре, събери хората и се подгответе. Искам до пет минути това място да се опразни. И продължавайте да търсите Мъртвеца, за Бога! Че генерал Мантис жив ще ме одере, щом пристигне.


>	19.
>	Лейкън Крос

	Свиреше музика. Докато се качваше по стъпалата към студиото за татуировки, Лейкън Крос се опитваше да познае песента. През живота си беше ходил на много места, беше кръстосал света надлъж и нашир и беше слушал много и различна музика. Тази песен конкретно му напомни за преживяванията по ирландските кръчми: ония кръчми, в които всяка вечер свири една и съща фолк група, а клиентите се надпреварват кой по-напред да изпее „Трудният път към Дъблин“ на „Дъ Дъблинърс“. Много хубаво си беше изкарвал из тия кръчми Лейкън Крос и добре ги помнеше. Но това беше отдавна. Преди години, когато американският му акцент го правеше интересен за местните.
	В студиото нямаше други клиенти. Един кльощав мъж лежеше със затворени очи на зъболекарския стол и слушаше музиката. Голите му ръце бяха покрити с татуировки, а на устната си имаше пиърсинг. Косата му беше оформена — явно съвсем наскоро — в един-единствен ниско подстриган лилав гребен и беше облечен в избеляла тениска с надпис „Улица Сезам“.
	— Здрасти — обади се Лейкън Крос, а Финбар Ронг подскочи стреснато и насмалко не падна от стола.
	— Здравейте! — поздрави в отговор, мъчейки се да си възвърне самообладанието. — Как е? Съжалявам, че ме заварвате така, ама наваксвам със съня — после намали музиката. — С какво да ви помогна?
	Лейкън Крос кимна към накачените по стените снимки на татуирани крайници и тела.
	— Бих искал да си направя татуировка.
	— Така — отвърна Финбар. — Намислили ли сте си каква?
	— Нещо драматично. Но дали не сте зает…?
	Финбар се усмихна.
	— Имам достатъчно време. В друг ден да бяхте дошли, щеше да е иначе — това място обикновено гъмжи от клиенти, детето ми шари нагоре-надолу, бута се в мебелите. Ама днеска е затишие.
	— Детето ви не е ли у дома?
	— Не — отвърна Финбар. — Двамата с Шарън — жена ми, де — си взеха почивен ден. Тя, жена ми, прави така от време на време. Обявява, че ме напуска, събира си багажа, звъни на майка си и си отива, ама това е само ей тъй, на шега. Природата не я е надарила с много ум, та кой знае какви разнообразни шеги не й хрумват. Твърди, че не уважавам правата й на развито същество. В отговор аз обикновено изтъквам, че към днешна дата тя вече е членувала в три различни секти, всяка по-глупава от предишната, като последния път се опити лично да ме принесе в жертва на извънземните богове, на които се кланяше тогава. Това, казвам й, едва ли са постъпки на развито същество. Това, викам, прилича на работа на напълно откачено същество.
	— И затова тя ви играе шегата с напускането — поясни Крос.
	— Именно. Та, значи, спрели ли сте се на конкретен дизайн, образ или може би няколко думи…?
	— Както казах, искам нещо драматично. Нещо фантастично, сещате ли се? Харесвам хорър, харесвам научна фантастика. Такива работи.
	— Така — повтори Финбар. — Е, сигурен съм, че ще измислим нещо. Искате ли чаша чай? Имам чудесен, билков.
	— Разбира се — отвърна Лейкън. — С удоволствие.
	В далечния ъгъл на студиото имаше мивка, кухненски шкаф и електрическа кана с вода. Финбар натисна копчето й и се зае да търси чаши.
	— А вие харесвате ли филмите на ужасите? — попита Лейкън Крос. — Аз лично ги обожавам. Знаете ли каква татуировка би изглеждала супер? Сещате ли се за оня филм с Майкъл Айрънсайд? Оня, в който той се взира в хората дълго-дълго, докато накрая главите им избухват? Е, това е супер яко.
	— Искате татуировка на избухваща глава?
	— Може да се изобрази моментът точно преди главата да избухне. Боже, обожавам го този филм. Обичам и филми с екстрасенси и такива работи. Вие вярвате ли в екстрасенси и ясновидци?
	Финбар сложи две различни чаши на близката масичка и наля в тях гореща вода.
	— Екстрасенси? — рече. — Нее. Не вярвам. Аз, да ви кажа, съм стъпил здраво на земята. Вярвам в онова, което мога да видя и пипна. Като възстановеното ДДС например и… следите от автомобилни гуми.
	— Следи от гуми — продума Лейкън Крос. — Да, така си е, признавам, че да вярваш в следи от гуми е далеч по-лесно, отколкото да вярваш в хора с паранормални способности. Но не сте ли си мислили понякога по въпроса? Не сте ли си представяли какво би било да можеш да четеш мислите на хората и да виждаш в бъдещето?
	— Не, никога — отвърна Финбар, пристъпи към Крос и му подаде чашата, която беше хванал отгоре за ръбчето. Беше стара чаша, очукана и напукана. Лейкън Крос пъхна пръсти и дръжката и я пое от Финбар, като за момент му се стори, че дръжката ще се отчупи и ще остане в ръката му. Вдигна чашата до устните си и вдъхна аромата. Финбар взе своята чаша, пристъпи към прозореца и отпи. Остана там, загледан навън.
	— Аз много бих искал да съм медиум — настоя Лейкън Крос.
	— Едва ли е толкова хубаво — отвърна Финбар. — Бас ловя, че има много чужди мисли, които екстрасенсът би искал никога да не е чувал, и куп работи в бъдещето, които би искал никога да не е виждал. Помислете само как увреждат мозъка всички тия неща.
	— Сигурно сте прав.
	Финбар сви рамене.
	— Но какво ли знам аз? Аз просто рисувам по хората, за да си изкарвам прехраната. Но, казвам ви, ако екстрасенси съществуваха, то работата им щеше да е страшно рискова. Опасна за здравето, искам да кажа. Ами ако си медиум и видиш нещо толкова ужасно, толкова кошмарно, че мозъкът ти просто… се изключи?
	— Имате предвид, ако някой _принуди_ медиума да види това, страшното? — попита Лейкън. — Ако нещо, така де, го е обладало тоя медиум и го държи под контрола си?
	Финбар цял се скова.
	— Може би — рече предпазливо. — Както казах, какво ли разбирам аз? Но да помислим пък. Значи, някой нещастник, медиум де, е временно обладан от зло същество и то го е принудило да погледне в бъдещето и да види неща, които пречупват съзнанието му… Добре, но какво става, когато злото същество напусне медиума и го освободи от себе си?
	Лейкън Крос обхвана чашата с длани.
	— Не знам — отвърна. — Може би медиумът вече не може да е медиум. Може би умът му е дал на късо и той е изгубил способностите си.
	— Точно така — отговори Финбар. — Дал е накъсо и е станал напълно безполезен.
	Лейкън Крос остави чашата на масата и бръкна за пистолета си, скрит под ризата.
	— Ами ако — продължи Финбар, — после, по-късно, способностите на медиума започнат лека-полека отново да се връщат при него?
	Лейкън Крос спря и остави пистолета на място.
	— И той отново стане медиум?
	Финбар кимна.
	— Е, не толкова силен, колкото е бил преди. Поне не и отначало. Сигурно ще му трябват няколко месеца да се върне на предишното си ниво. Но скоро след като злото си е отишло, той може би отново ще е способен да чете мисли, да наднича в бъдещето. Може би дори ще е способен да погледне в _собственото_ си бъдеще и да види как някой идва в дома му с намерение да го убие.
	— И защо някой ще иска да убива медиума? — попита бавно Лейкън Крос.
	— Ами за да се презастрахова, предполагам. Преди нашият медиум е бил много мощен. А човек с такива умения винаги е опасен. Та, затова пращат човек при медиума да го убие. Не войник. Не някой от доверените си хора. Доверените им хора не са подготвени да убиват беззащитни и невинни. Нее, налага да приложат… как беше думата? Аутсорсинг. Трябва да наемат някого. Наемник или платен стрелец. Убиец.
	— И медиумът — продължи Крос — е видял всичко това в бъдещето си?
	— Да, би могъл — отвърна Финбар. — Видял е достатъчно, за да отмени всичките си задачи за деня и да изпрати жена си и детето при тъщата. Видял е достатъчно, че да изчака търпеливо едни точно определени стъпки да се изкачат по стълбището, а след това, когато убиецът влезе, да му подаде отровна чаша с чай.
	Лейкън Крос повдигна вежди.
	— Отрова?
	— Отрова, да. Отрова, чието действие се проявява след няколко минути, но минат ли тези минути… Край.
	Лейкън Крос погледна чашата си.
	— Сложил си отрова тук?
	— Не трябваше да идвате да ме убивате, господин Крос.
	Лейкън Крос се засмя и измъкна пистолета.
	— Значи добре, че не пих от чая!
	Насочи пистолета към корема на Финбар, но долавящият поклати отрицателно глава.
	— Не ме чухте добре. Не казах _чаша отровен чай_. Казах _отровна чаша с чай_. Не чаят, дръжката на чашата е отровна.
	Пистолетът падна от схванатите пръсти на Крос, стаята се наклони пред погледа му, подът се размаза и се втурна към него. Убиецът се опита да продума, но не можеше да помръдне челюстта си.
	— Видях бъдещето, в което ме убивате — обясни му Финбар. — Видях във видението как влизате тук и застрелвате първо един клиент. После Шарън дотичва и вие какво праните? Застрелвате и нея. После се надвесвате над мене и ме гръмвате два пъти в главата — професионално, не може да се отрече. В онзи вариант на бъдещето детето ми остава сираче. Вие му отнемате родителите. Що за човек би причинил това на едно дете? Аз изгубих родителите си, когато бях тригодишен. Смятате ли, че ще допусна това да се случи и на сина ми? Смятате ли, че просто ще скръстя ръце и ще чакам едно такова бъдеще да се сбъдне?
	Лига капеше от отворената уста на Лейкън Крос. Той вече не можеше да преглъща.
	— Лейкън Крос, вие сте зъл човек — обобщи Финбар. — Зъл сте, задето искахте да дойдете тук и да ме убиете, зъл сте, отдето ме принудихте да сторя това, което сторих. Надявам се да горите в ада.


>	20.
>	На война

	Щитът беше активиран. По цялата дължина на ирландския бряг 14 271 магически символа бяха светнали едновременно и бяха генерирали панелите на защитното поле, които се бяха слели един с друг и бяха покрили страната с купол. Единични престрелки бяха избухнали на различни места, когато вражески агенти бяха нанесли удари, след което бяха притиснати от местните магьосници и се бяха скрили сред местното смъртно население. Междувременно екипи от ирландски магьосници набелязаха стратегически обекти по целия свят и ги нападнаха, сеейки хаос и объркване в една бездруго хаотична и объркана ситуация.
	Всичко това се случи в рамките на една-единствена нощ, така че когато Валкирия се събуди сутринта и изслуша съобщението от Скълдъгъри на телефона си, вече нямаше мърдане.
	Бяха във война.
	Момичето стана и си изми зъбите. Вън пред прозореца пееха птички. Беше прекрасен ден. От прозореца на банята се откриваше прекрасна гледка към кея. Океанът блещукаше. Точно на ръба на кея имаше символ от защитното поле, който грееше меко, скрит добре от любопитни очи и макар Валкирия да не беше в състояние да го види, щитът покриваше цялата територия — от кея чак до носа на полуострова — и продължаваше по-нататък по бреговата ивица. Малка лодка стигна до щита, премина го спокойно и пое към кея. Ако на лодката имаше магьосници, при съприкосновението с щита централната им нервна система щеше да се изключи на секундата и те щяха да изпаднат в кома, от която можеше да ги събуди само доктор Най. Момичето проследи с очи как лодката полека пристана. Беше такава чудесна сутрин, така нормална — съвсем не приличаше на първото утро в една нова война.
	Валкирия си взе душ, облече шорти и лека тениска, после слезе долу. От кухнята долиташе гласът на майка й, прекъснат от втори, по-писклив, треперещ глас. Момичето въздъхна, лепна си любезна усмивка и бутна вратата.
	— Здрасти, Берилия — рече. — Добро утро, мамо.
	— Добро утро, мила — отвърна майка й, с чаша кафе в ръка. Берилия седеше на противоположната страна на масата, а чаят пред нея си стоеше недокоснат.
	— Добро утро, Стефани — поздрави я леля й. Днес беше облечена в лятна рокля. Дрехата я караше да изглежда някак по-сговорчива.
	— Стефани! — провикна се Алис и хукна към кака си. Валкирия я грабна и я обсипа с целувки, а момиченцето се разкикоти, докато не я оставиха обратно на пода.
	Усмивката на Берилия, бездруго насилена и крехка, се изгуби и на нейно място се появиха загриженост и тревога.
	— О, Стефани, скъпа! На фитнес ли ходиш?
	Внезапно на Валкирия й се прииска да беше облякла нещо с дълги ръкави.
	— Не — отвърна и извади кутията със сок от хладилника. — Просто се движа повече. Плувам. Гледам да съм във форма.
	Берилия погледна майката на Валкирия и поклати глава.
	— Как мислиш, Мелиса? Не приляга много на една дама да има мускули, по-големи от тези на момчетата на нейната възраст.
	— Да не преиграваме, Берилия. Стеф има силни ръце, но не е културистка. Аз щях да се радвам, ако на нейната възраст ръцете ми изглеждаха така. Много се гордея с нея — това се отразява отлично на здравето й.
	Валкирия погали майка си по косата.
	— Благодаря ти, мамо.
	Берилия избухна в сълзи.
	Валкирия се опули. Майка й — също. После се спогледаха и отново зяпнаха гостенката.
	— Ъм — почна майката на Валкирия, — какво става…
	— Извинявайте — отвърна Берилия и измъкна от чантата си омачкана кърпичка. — Съжалявам. Боже, ужасна съм. Погледнете ме само. На нищо не приличам — после се засмя, но не много убедително, тъй като продължаваше да плаче.
	Алис изтопурка до нея и я погали по крака. После я фрасна и изтопурка в друга посока.
	— Ама че грубо дете — подсмръкна Берилия.
	— Да не се е случило нещо? — попита Валкирия, докато се чудеше кога ли би настъпил удобен момент да си налее сок, без да изглежда нелюбезна.
	Берилия си издуха носа.
	— Всичко е наред, Стефани. Просто… Като ви видях сега двете как…
	— Аз и мама те разплакахме?
	Берилия се усмихна тъжно.
	— Да. Май така стана. Вие тук сте си приятели. С майка ти се смеете и се шегувате, с Дезмънд също. При мен… При мен и близначките не е така.
	— О — рече Валкирия и смушка майка си.
	— О! — рече и майка й. После добави — Та, _как_ са близначките?
	— Какво да ти кажа — отвърна Берилия. — Нали я знаеш тази особена възраст.
	— Че те са на по двадесет и една.
	— Значи са на някакви особени двадесет и една. Преди си бяха толкова близки. Навсякъде ходеха заедно, довършваха си изреченията… Или поне се опитваха. Рядко им се получаваше де. Най-често по средата схващаха, че всъщност говорят за две напълно различни неща. Но напоследък… Не знам. През последните месеци Каръл _почти не я виждам_. Стои си по цял ден в стаята. А Кристъл… Кристъл направо отказва да говори със сестра си. Твърди, че Каръл се е променила. Че нещо не е наред с нея.
	— Какво мисли Фъргъс? — попита майката на Валкирия.
	— Знам ли? — отвърна Берилия. — И той вече не говори. През цялото време чете и препрочита книгите на брат си. Аз никога не чета романите на Гордън, има твърде много насилие и гадни подробности за моя вкус, и наистина не мога да разбера как може да е здравословно човек да поглъща толкова много от тях. Не твърдя, че самото _четене_ е нездравословно, макар че аз лично никога не съм се отнасяла с особено доверие към книгите, но не ви ли се струва, че произведенията на Гордън са малко… разстройващи?
	Валкирия се възползва от момента и си наля сок.
	— Четенето на хоръри няма да разстрои Фъргъс, Берилия.
	— Откъде знаеш? Че той само това прави напоследък! Мисля, че повечето дори ги препрочете по _два_ пъти. Що за объркан индивид ще чете една и съща книга два пъти, моля ви се?
	— На мен ми се струва, че всички във вашето семейство се адаптират към нещо ново — обобщи майката на Валкирия. — Вие нали продадохте яхтата на Гордън? Дори и в днешната криза взехте достатъчно, та и ти, и Фъргъс да се пенсионирате и да нямате повече финансови грижи. Приеми, че когато хората се пенсионират, преминават през период, в който трябва да решат какво да правят сега, след като вече не работят активно.
	Берилия се поколеба, после кимна.
	— Да. И аз смятам, че Фъргъс цял живот се е идентифицирал с работата си.
	Валкирия се смръщи и отпи от сока.
	— А той какво точно работеше?
	Берилия махна с кърпичката.
	— Най-вече беше в болнични. Ами близначките?
	Майката на Валкирия потупа етърва си по ръката.
	— Ти сама го каза — възрастта им е особена. Дай им време. Сами ще се разберат помежду си.
	— Да — съгласи се Берилия. — Права си. Тревожа се за празни работи.
	— Ти затова ли дойде днес? — попита я майката на Валкирия. — Да си поприказваме?
	Берилия кимна.
	— Нямам много приятелки, Мелиса. Това сигурно ти е известно, но си твърде любезна, за да го споменеш. Вярно е. Нямам с кого да си поговоря за всичко това, а то… ме гризе.
	— Е, радвам се, че си ме почувствала така близка.
	Берилия се усмихна храбро.
	— Ти си най-добрата ми приятелка, Мелиса.
	После си издуха носа, без да забележи удивените физиономии в кухнята. Алис се измъкна вън, Валкирия глътна набързо сока и тръгна подире й. Вдигна сестричката си на ръце и влезе в хола.
	— Леле — прошепна й. — Чу ли това? Мама и Берилия били най-добри приятелки!
	Алис рече нещо неразбираемо.
	— Трябва да си отваряш очите на четири, окей? Трябва да си сигурна, че мама не е принудена да прекарва твърде много време с Берилия. Може да й се наложи да използва някакви извинения, за да излиза от кухнята от време на време, така че ти трябва да се наакваш на равни интервали и така да й помагаш. Ще се справиш ли?
	— Да! — отговори на секундата Алис.
	Валкирия кимна.
	— Браво. Сега ме слушай внимателно. Налага се да замина за известно време. Не се тревожи де. Другата Аз ще бъде тук, но мен няма да ме има. Ще обикалям из сума ти чужди държави. Вълнуващо, нали? Поне донякъде. Може да е ти седмица или за няколко седмици… Но не много повече от това, обещавам. Случват се разни неща и… Както и да е, исках само да знаеш, че ще ми липсваш всеки ден, когато не съм си у дома, и че адски съжалявам, задето не прекарваме повече време заедно — Валкирия усети как гърлото й се сви. — А ако… Ако не се върна, искам да знаеш, че те обичам. Обичам те страшно много и всичко, което правя сега, е само за да съм сигурна, че си в безопасност. Окей?
	— Долу — рече Алис и Валкирия я остави на пода.
	— Обичам те — повтори момичето, но Алис вече се измъкваше от стаята.
	Валкирия си пое дълбоко дъх и постоя миг-два неподвижно. А когато издиша, бавно и полека, заедно с дъха й я напусна цялата й тъга — момичето просто я изхвърли вън от себе си. Очите й бяха сухи. Гърлото й се беше отпуснало. Нямаше опасност да заплаче.
	Върна се в стаята си, съблече се и пусна отражението от огледалото. После навлече обичайните си черни дрехи, а отражението облече тазсутрешните шорти и тениска. После Валкирия измъкна раницата си изпод леглото и огледа стаята, за да провери дали не е забравила нещо.
	Отражението я гледаше съсредоточено.
	— Ако искаш, ще поговоря с Каръл — рече й. — Да се уверя, че всичко е наред.
	— Добре — отвърна Валкирия. — Всъщност, страхотна идея. Не знам защо вече не си общуват с Кристъл, но ако проблемът има нещо общо с магията, е най-добре да сме наясно.
	— Имам грижата.
	— Благодаря ти. Не знам колко време няма да ме има, но…
	— Знам.
	— Да. Разбира се, че знаеш. Ще се обаждам, когато мога, да проверявам как сте и да те държа в течение.
	— Ще се радвам.
	Мобилният на Валкирия звънна. Момичето кимна.
	— Той е вече вън.
	Отражението отиде до прозореца, отвори го и отстъпи настрани:
	— Късмет.
	Валкирия изхвърли първо раницата, като задържа въздуха, за да омекоти падането.
	— Нервна съм — рече.
	— Това май те изненадва.
	— Ами да — засмя се тихо Валкирия. — Да ти кажа право, не съм съвсем сигурна, че искам да тръгна.
	— Не искаш да воюваш срещу други Убежища.
	— Никак.
	— Но при всички положения ще го сториш.
	— Да. Май така ще стане.
	Отражението се поколеба.
	— Чуваш я все по-силно, нали?
	Валкирия извърна глава.
	— Вече ти говори през цялото време. А ти често я слушаш. Слушаш ли я, нейната сила расте. Може да не искаш да воюваш срещу други Убежища, но _си длъжна_ да продължиш да се бориш срещу Даркесата. Знаеш на какво е…
	— Не искам да говоря за това.
	Отражението млъкна, а Валкирия отново се обърна към него и го изненада страхотно, като го прегърна здраво.
	— Ако умра — прошепна му, — моля те…
	— Бъди спокойна — тихо отвърна отражението. — Ще бъда най-добрата дъщеря и най-добрата голяма сестра, която някой някога е виждал.
	Валкирия отстъпи и кимна, и без да каже нито дума повече, прекрачи вън през перваза. Още преди да е стъпила на земята до раницата си, отражението вече беше затворило прозореца зад гърба й.


>	21.
>	Планиране

	Камионите спряха пред Убежището и останаха на място с работещи двигатели, докато секачите се качваха в тях. Гастли наблюдаваше отстрани, докато Типстаф организираше нещата, застанал в центъра на хаоса, без да откъсва очи от листовете, закачени на клипборда му. Секачи и магьосници, припаси и екипировка — всичко се изнасяше от Убежището, за да се разпрати по аванпостовете из страната. В Роърхейвън оставаха само шепа хора.
	Мадам Мист беше разговаряла с жителите на Роърхейвън и те се бяха зарекли да защитават града си и Убежището в случай на нападение на външни сили. Гастли нямаше основание да се съмнява в думите им, макар че като цяло нямаше и капка доверие към роърхейвънци. Може би подозрителността му се дължеше на факта, че само преди три месеца трима роърхейвънски магьосници се бяха опитали да убият него и Ревъл. Макар че така и не успяха да докажат, че покушението е наредено от мадам Мист — тримата заловени убийци и до ден-днешен устояваха на усилията на долавящите, натоварени със задачата да ги разпитват — Гастли беше стопроцентово сигурен, че Мист при всички положения крие нещо. Тихомълком двамата с Ревъл бяха реорганизирали доста неща в Убежището. В края на краищата, мадам Мист можеше да разчита на всеки магьосник кореняк в Роърхейвън, така че на двамата старейшини им се видя справедливо да уредят нещата така, че секачите да се подчиняват единствено на Ревъл, а останалите оперативни служители на Убежището да отговарят само пред Гастли.
	Шивачът остави Типстаф да се занимава с тежката организация и влезе обратно в оживените коридори на Убежището. Ако не беше Усилвателят, с най-голяма радост щяха да зарежат цялото това място. Роърхейвън беше една от явните мишени на Върховния съвет, следователно щеше да създава невероятни проблеми, особено ако се случеше пробив в щита. Обаче не можеха да допуснат Усилвателят да попадне нито във вражески ръце, нито в ръцете на роърхейвънци. Десетина доверени магьосници щяха да останат тук, заедно с двадесетина секачи и задачата им щеше да бъде да превърнат Убежището в непревземаема крепост.
	Гастли остави сивия бетон и луминесцентното осветление на коридорите зад гърба си и влезе в яркия стерилен блясък на отдела по научна магия, където завари двама лабораторни техници да се борят със синьокосо момиче, вкопчило се с две ръце в близката колона. Лицата на техниците бяха плени, те ругаеха и се потяха, докато синьокосата явно не нравеше никакво усилие.
	— Старейшина Биспоук — изпъхтя единият техник, — моля ви, обяснете й, че евакуацията е за всички. Мисли си, че я отвличаме.
	— Кларабел — рече Гастли, — какво правиш?
	— Това е моят дом — отвърна момичето. — Не искам да си ходя! Още не съм намерила сандвича, който изгубих преди няколко седмици. Мога да си остана тук, нищо, че всички други си отиват. Тъкмо ще бърша праха.
	— Убежището вече не е безопасно.
	— Защо тогава се нарича Убежище? Мисията на Убежищата е да са безопасни. Там отиват хората, когато _никъде другаде_ не е безопасно. Мисля, че трябва да остана и да се съсредоточа върху намирането на онзи сандвич. Много ще ми е добре самичка.
	Вратата към вътрешния кабинет се отвори и към борещите се пристъпи доктор Най. Приведено под горния праг, съществото полека се изправи в пълния си ръст, разгъвайки дългите си крайници. Обичайната му хирургическа маска я нямаше и откриваше пред Гастли отвратителната гледка на подобната на рана уста и съсирека върху мястото на отрязания нос. Малките му очички, жълти и примигващи, се впиха в шивача.
	— Старейшина Биспоук — изврещя Най с пискливия си, задъхан глас, — хващате ни, тъкмо когато сме най-заети. Последните няколко часа прекарах в инструктиране на някакви тромави пънове как внимателно да изнесат деликатната ми апаратура, без да я счупят. Некадърността им провали многоседмичната ми работа по доста експерименти.
	— Може би ако апаратурата ви беше монтирана в крилото по научна магия — предположи Гастли, — с нея щяха да се занимават хора, които знаят какво правят.
	Най махна пренебрежително с дългата си ръка.
	— Никой тук не ме харесва. Не желаят дори да стоят в мое присъствие заради някои от нещата, които съм вършил през войната.
	— Имате предвид престъпленията си.
	— Изпълнявал съм единствено заповеди, старейшина Биспоук. А нима не подлежа на амнистия както всички останали бивши последователи на Меволент? Нима не се покаях и не заплатих за греховете си?
	— Навярно още не сте го сторили. Магьосниците имаме дълга памет, докторе.
	— Само когато ви изнася. Предполагам, че сте дошли да търсите това? — Най подаде на Гастли триъгълно парченце метал с големината на перце за китара.
	Гастли огледа символа, издълбан от едната страна на пластинката.
	— Ще върши ли работа?
	— И още как — отвърна Най. — Съвсем простичко е за конструиране, но няма да ви подведе, имате думата ми на учен. Сега, ако не ви трябвам за нещо друго, бих желал да ме извините — чака ме път.
	— Какъв път, ако смея да попитам?
	— Възнамерявам да се върна в старата си лаборатория и да изчакам там, докато цялата тази противна война отшуми. Там имам всичко, необходимо за продължаване на експериментите ми, а ако ви потрябвам за нещо…
	— Ще знаем къде сте — довърши Гастли. — Няма да се връщате в старата си лаборатория, докторе. Прехвърляме ви в Твърдината.
	Най поклати отрицателно глава.
	— Вече водих този разговор с вашия администратор. В Твърдината липсват каквито и да било удобства за научна работа. Как се очаква да продължа с експериментите си…
	— Докторе, пет пари не давам за вашите експерименти. Всичко, което съм чувал за тях, ме кара категорично да си мисля за една-единствена дума — _нередни_! Просто ви уведомявам какво ви предстои. Заминавате за Твърдината и се приготвяте за работа там. Ако нещата вървят по план, скоро ще ви дадем нова задача, която ще ви държи зает.
	— Не можете да очаквате създание с моя талант да стои и да си върти палците, докато…
	— Пред тази врата ви чакат двама секачи, които ще ви придружат по пътя. Стриктно им е наредено да не ви изпускат от поглед.
	Странна руменина обагри обичайния сивкав тен на Най.
	— Старейшина Биспоук, аз _не съм_ затворник и отказвам с мен да се отнасят като с такъв.
	— Кой казва, че сте затворник? Секачите са за ваша собствена защита. Мислете за тях като за ваши бодигардове.
	— Имам си свои… — в последния момент Най се усети и млъкна.
	Гастли се навъси:
	— Моля? Имате си свои какво? Вижте, докторе, в момента в Убежището има доста хора, които изгубиха приятели и близки във вашите експерименти по време на войната. Безопасността ви е от първостепенно значение.
	Най го изгледа от горе на долу и устата без устни се сгърчи от отвращение.
	— Разбира се — рече накрая. — Заминавам за Твърдината и организирам научната работа там. Благодаря ви за… загрижеността за моята особа.
	Гастли кимна и им обърна гръб, оставяйки техниците да дърпат вкопчената в колоната Кларабел.
	След това се отби в медицинското крило и засече доктор Синекдох, която тъкмо тръгваше. Единственият пациент в момента беше Флетчър Рен, който неспокойно седеше на едно от леглата и се мъчеше да намери поза, в която нищо да не го боли. Раната му беше дълбока, но вече заздравяваше, а листата, които дъвчеше, облекчаваха болките му. От личен опит Гастли знаеше, че вследствие на мазилата и процедурите, спасили живота на Флетчър, оздравялата рана щеше да го сърби адски още няколко дни.
	— Как се чувстваш? — попита той младежа.
	— По-добре — отвърна Флетчър. — Чакам да ми докарат инвалидния стол. През следващите няколко часа дори не ми се позволява да _ходя_, а да се телепортирам са ми забранили, докато инфекцията не изчезне напълно. Докторката с непроизносимото име рече, че може и дни да минат.
	— Доктор Синекдох.
	— Дни, Гастли! Няма да мога да се телепортирам _с дни_.
	— Не мисли за това сега. Мисли си как ще оздравееш.
	Флетчър въздъхна.
	— Ох, добре съм вече. Нищо работа. Дразнещо е малко, но ще мине. Честно казано, повече ме тревожи не раната, а явно ужасният ми вкус за жени. Валкирия ми изневеряваше, а Майра се опита да ме убие. Честно казано, смятам, че не съм заслужил нито едното от двете.
	— Флетчър, Майра е успяла да заблуди всички ни, не само теб.
	— Да — нещастно отвърна Флетчър, — но аз излизах с нея. Повярвах й, когато ми каза, че ме обича — вдигна очи към шивача. — Смяташ ли… Смяташ ли, че наистина ме е обичала? В някаква степен? Искам да кажа, защо й беше да казва, че ме обича, след като не й се е налагало да го прави? Знам, че е била пратена да ме държи под око и да ме убие, но… Мислиш ли, че въпреки това се е влюбила в мен, макар и съвсем мъничко?
	Гастли сложи ръка на рамото на Флетчър.
	— Не, не мисля.
	— О.
	— Тя те намушка с нож.
	— Вярно.
	— Това не е добър знак.
	— Май си прав.
	— Но, виж, все пак сте имали и хубави дни заедно, нали?
	Флетчър се усмихна.
	— Да. Така е.
	— Преди тя да те намушка.
	Усмивката изчезна.
	— Да.
	— Дай си ръката — рече Гастли. Флетчър послушно протегна ръка и старейшината притисна малкото метално триъгълниче на доктор Най от обратната страна на дланта му. То залепна здраво върху кожата.
	— Това е един вид пейджър — обясни шивачът.
	— Какво е пейджър?
	— Ти сериозно ли? Какво е пейджър? Това е… вид устройство, което носиш на колана си и което служи за приемане на съобщения.
	— Нещо като телефон значи?
	— Пейджърите бяха преди мобилните телефони. Бяха последен писък на технологиите преди… Както и да е, ако ни потрябваш, това на ръката ти ще почне да свети и да пищи. Ще свети в различен цвят в зависимост от това кой от нас те търси. Разбира се, всичко това е в случай, че ти все още си решен да ни помагаш.
	— С вас съм — отвърна Флетчър. — Не е нужно да питаш.
	— Много се радвам. Флетчър, когато си стъпиш на краката, ти ще бъдеш нашият основен войскови транспорт. С твоя помощ ще имаме сериозно предимство пред Върховния съвет. За един миг ще пренасяш хората ни там, където са необходими — във всяка една точка на света, — както и ще ги измъкваш, ако стане напечено. По тази причина представляваш основна мишена за врага. Майра вече го доказа.
	Флетчър сложи ръка върху раната си и с най-добрия си джеймсбондовски глас отвърна:
	— Взех си бележка.
	— Добре имитираш.
	— Благодаря ти.
	— Роджър Мур?
	Флетчър сбърчи чело:
	— Шон Конъри.
	— О. И него добре го имитираш.
	— Едва ли, щом реши, че е Роджър Мур.
	Гастли го остави да работи върху имитациите, а сам тръгна навътре из Убежището. Дори не беше стигнал първия ъгъл на коридора, когато женски глас го повика по име. Шивачът се обърна и загледа как жената приближава. Беше му позната отнякъде. Беше зашеметяваща. Беше великолепна. Беше…
	Господи Боже мили, беше Скейпгрейс.
	Усмивката на Гастли помръкна.
	— Да, господин Скейпгрейс, какво мога да направя за вас?
	Скейпгрейс пристъпи съвсем близо. На Гастли му се прииска да не го беше правил. Насили се да го гледа в очите, в тези прекрасни зелени очи, и се постара да си припомни колко дразнеща всъщност беше личността пред него.
	— Старейшина Биспоук — почна Вориен, — няма да ви отнема много време. Нямаше как да не забележа, че явно заминавате.
	Гастли кимна, стараейки се да гледа събеседничката си все така право в очите.
	— Така е. Е, и?
	— Никога не бих си и помислил да задавам въпроси относно това какви са плановете на Убежището — давам си сметка, че тепърва трябва да се доказвам пред вас. Но искам да знаете, че когато заминете, градът ще бъде в пълна безопасност.
	— Добре — предпазливо отвърна Гастли.
	— Мирът тук ще бъде опазен.
	— Много хубаво.
	— Справедливостта ще носи маска.
	— Не съм сигурен, че ви разбирам, но — както кажете.
	Скейпгрейс протегна ръка:
	— Лека битка, Гастли.
	Гастли стисна ръката му, Скейпгрейс се обърна и си тръгна. Шивачът насила откъсна очи от отдалечаващата се фигура и продължи напред към кабинета на Ревъл. Скълдъгъри и Сарацен бяха вече там, потънали в разговор с Ревъл и Антон Страха относно бъдещите планове за действие. Валкирия седеше на стол, а Бейн и О’Калахан бяха приседнали на бюрото на Върховния маг. Грейшъс имаше особено потиснат вид.
	Гастли се изправи на прага и видя как Валкирия се приведе към Ловеца на чудовища и го попита:
	— Добре ли си?
	— Не — отвърна кисело Грейшъс. — Имахме самолетни билети за утре, щяхме да летим за Япония. А сега не можем да отидем заради тъпата война. В Токио един демон сукуба с вид на красива жена държи в плен невинни мъже. Прелъстява ги и им изсмуква жизнените сили.
	— Канехте се да я убиете, а?
	Грейшъс се вторачи невярващо в момичето:
	— _Да я убием_ ли?
	Донегън въздъхна дълбоко:
	— Грейшъс просто си търси приятелка. Това е цялата работа. Самотен е.
	— Не е много лесно да се срещаш с необвързани жени, когато си изкарваш хляба с лов на чудовища — отвърна Грейшъс. После изгледа Валкирия така, сякаш в миг му беше хрумнала някаква много добра идея. — Ти си приятелка с Чайна Сороуз, нали?
	Валкирия се поколеба:
	— Ами… нещо такова…
	— Тя необвързана ли е?
	— Ами…
	— Мислиш ли, че би излязла с мен?
	— Ъм…
	— Престани да караш Валкирия да се чувства неудобно! — обади се Гастли, който най-сетне пристъпи в кабинета.
	— Точно така! — подкрепи го Донегън — Момичето се мъчи да се държи учтиво и да не наранява чувствата ти, затова няма да се изсмее на въпросите ти. Но вътре в себе си? Вътре в себе си се къса от смях, както и всички ние.
	Грейшъс го изгледа недоволно.
	— Че какво смешно има? Може и да е красавица, но Чайна Сороуз също е човешко същество и, съответно, както всяко човешко същество може да се чувства самотна и от време на време да има нужда от някого, когото да… така де… да гушне.
	— И смяташ, че ще избере да се гушка с тебе?
	— А защо не? Виж, нейният проблем е в това, че е _твърде_ красива, красива с такава красота, която плаши средностатистическия мъж.
	— Средностатистическия мъж — да — поинтересува се Донегън. — Но теб — не?
	Грейшъс поклати отрицателно глава.
	— Сигурно от години не са я канили на среща.
	— Всъщност, непрекъснато я канят — намеси се Валкирия.
	— О.
	— Получава и много предложения за брак.
	Раменете на Грейшъс увиснаха.
	— О.
	— Което съвсем не означава, че няма да излезе с теб — побърза да допълни момичето.
	Очите на Грейшъс грейнаха.
	— Смяташ ли, че би се съгласила?
	Валкирия му се усмихна окуражително:
	— Опасявам се, че не.
	Огорчението в израза на Грейшъс подсказа на Гастли, че е време да смени темата.
	— Камионите са натоварени и готови за път — обяви. — Половината тръгват днес, другата половина — утре сутрин, заедно с всички нас.
	— Все още не схващам логиката — обади се Донегън. — Ако толкова се налага някой да напуска страната, това трябва да сме аз и Грейшъс. Ако ни заловят или убият — голяма работа, това няма да се отрази на общата картина.
	— За мен си е голяма работа — промърмори Грейшъс.
	— Но ако заловят някого от вас — продължи Донегън, — ще си имаме сериозни проблеми.
	— Ние ще сме по-ефективни в теренната работа — отговори Ревъл. — Свикнали сме. Воденето на войни ни е занаят.
	— Но сега сте водачи! А и кой ще остане тук, в Роърхейвън? Мадам Мист може би?
	— Прав е — обади се Валкирия. — Разумно ли е двама от старейшините ни да са на първа линия и да воюват, а третият, при това този, на когото не можем да имаме никакво доверие, да си се крие в пълна безопасност?
	— Нещата всъщност са по-сложни — продума Скълдъгъри. — Мъртъвците като отряд имат много сериозен авторитет в цялата магическа общност. Ако от Върховния съвет гледат на нас просто като на една Люлка на магията, която им създава проблеми, ще ни ликвидират бързо-бързо, като при това ще свършат работата последователно и делово. Но ако видят, че Мъртъвците отново са се събрали заедно, същите Мъртъвци, които воюваха срещу Меволент, същите Мъртъвци, които в онези години им спасиха живота, както и живота на техните близки и приятели, то… ще са наясно, че трябва да се боят от нас. А самият факт, че Гастли и Ревъл са в групата, вече ще им подскаже, че сме силни и сигурни в себе си и никой няма да може да ни спре.
	— Така — отвърна Валкирия. — Значи, в общи линии се надявате репутацията ви да накара ония от Върховния съвет да подвият опашки?
	Скълдъгъри я изгледа.
	— Е, така, както го казваш, звучи глупаво.
	— А ние какво да правим, докато вас ви няма? — попита Донегън.
	Страха се обърна да го погледне.
	— Първата ви задача е да деактивирате хотел „Среднощ“. Освен Флетчър Рен, хотелът е единствената друга възможност за вражески елементи да влизат и излизат от страната, без да им се налага да преминават през щита. Върховният съвет ще иска да го използва, за да вкара войски на наша територия.
	— Значи трябва да им попречим — отвърна Донегън. — Аз и Грейшъс. Само ние двамата. Срещу… кого? Срещу генерал Мантис?
	— Кой е генерал Мантис? — осведоми се Валкирия.
	— Един от най-добрите тактици на света — отговори скелетът. — Във войната с Меволент то беше нашето тайно оръжие.
	— То?
	— Мантис е кренга — същество от същия вид като Най. Командваше ли Мантис, битките бяха наши.
	— Това изобщо не ме успокоява — промърмори Грейшъс.
	— Нямаше да ви пращаме, ако не смятахме, че ще се справите — намеси се Ревъл. — Или ако разполагахме с по-подходящ човек. Или с човек, на когото не е възложена друга задача. Или с човек, който има желание да се изправи срещу Мантис. Или…
	— Благодаря — побърза да го прекъсне Донегън. — Вече можеш да спреш да ни окуражаваш.
	— Не се тревожете — леко им се усмихна Ревъл, — ще ви намерим и подкрепление. Утре рано — оперативка, после вдигаме гълъбите.
	— Някакви вести от Декстър? — попита Сарацен.
	Гастли поклати глава.
	— Още не. Само се надяваме да си държи главата ниско наведена и да стои далеч от неприятностите.
	Сарацен сбърчи чело.
	— Говорим за Декстър Векс. Кога ли пък е стоял далеч от неприятностите?


>	22.
>	Далеч от неприятностите

	Бяха извели останалите ирландски затворници от килиите им още преди часове. Векс беше сам, седнал на нара и вторачен в решетките. Представа си нямаше къде бяха отвели другите арестанти. Със сигурност на някое по-интересно място.
	Чуха се приближаващи стъпки. Потропване на високи токчета. Иззад ъгъла на коридора се появи Зафира Керайъс, Векс я зърна и изправи рамене. Привлекателна жена с обикновено строг поглед, днес Зафира изглеждаше необичайно притеснена.
	— Старейшина Керайъс — поздрави Векс. — На какво дължа това удоволствие?
	Зафира го загледа през решетката и цялата сякаш се прегърби.
	— Какви ги вършим? — промърмори.
	— Ами аз си седя тука окован — отговори Векс, — а ти всеки момент ще ме пуснеш на свобода.
	Устните на Зафира се извиха в напрегната усмивка. Напрегната, но усмивка.
	— Няма да стане точно така, Декстър. Добър опит все пак. Не, под „какви ги вършим“ имах предвид всички нас, в магьосническия свят като цяло.
	— А! — възкликна Векс. — Говориш за войната, която започнахме.
	Магьосницата не реагира на забележката.
	— Мислил ли си някога, че след Меволент ще се забъркаме отново в такава каша? Аз лично смятах, че всички войни са вече зад гърба ни. Ето на, виках си, оттук нататък ще си седим и ще гледаме как смъртните се дърлят помежду си, от време на време ще се намесваме, за да им попречим да направят нещо наистина глупаво, а то… Виж какво стана.
	— Кара те да се позамислиш, нали?
	— Само да можеше да чуеш Бисахалани! Всички тия приказки, дето ги подхвърля на четири очи вече толкова години, сега може да си ги приказва открито и не пропуска и най-малката възможност за това. Иска главите на ирландските старейшини. Обвинява ги в измяна, в това, че са предали собствените си хора.
	— Подличко.
	— Май не вземаш нещата насериозно.
	— Зафира, оковаха ме тука, след като със собствените си очи видях как един от вашите охранители преби невинен затворник до смърт. Повярвай ми, приемам всичко достатъчно насериозно. В момента просто се чудя _ти_ защо си дошла при мен.
	— Съжалявам за загиналия ти приятел, но… Цялата работа излезе извън контрол. Случката с Каливър беше инцидент, докато Бърнард Сълт беше убит хладнокръвно.
	— Да смачкаш някого от бой не е никакъв инцидент.
	— Добре де, непредумишлено убийство. Грим не е искал да стига толкова далеч. Направил е ужасна грешка, за която е арестуван и ще бъде съден. Но в момента, в който вашите старейшини решиха да оставят ненаказана екзекуцията на Бърнард Сълт, те пропиляха и последната възможност този конфликт да бъде разрешен по мирен път.
	— Не съм гледал предаването — отвърна Декстър, — така че не бих могъл да коментирам. Но, уверявам те, не е в стила на Ърскин да нарежда екзекуции.
	— Декстър, ти си от Мъртъвците. Уважават те колкото Ревъл и Гастли и те харесвам много повече от Скълдъгъри Плезънт. Думата ти се чува. Ако призовеш към мир, ако от тук излъчим предаване, в което апелираш към сънародниците си магьосници да оставят оръжията и да седнат на масата за преговори, можеш да спреш тази война, преди да се е проляла още кръв.
	— Искаш да ги призова да се предадат?
	— Да се предадат ли? Нищо подобно. Искам да ги призовеш да се съгласят на разговори. Да ги помолиш да спрат и да се замислят за това какво вършат, за последствията от действията си, а после да се отворят към нас и да се съгласят да поговорим за мир.
	— За да можете да ги арестувате лесно и удобно?
	Очите на Зафира се изпълниха с тъга.
	— Декстър, явно не разбираш какво се опитвам да направя. Това може би е последният ни шанс да спасим хиляди човешки животи. Ти и аз можем да сторим това от тук. Ренато Бисахалани няма да го стори. Котернъс Оуд и Дитрих Ваархайт също няма да го сторят. Както гледам, и Ърскин Ревъл не се кани да отстъпи. Така че оставаме ние двамата. Налага се с теб да бъдем разумните, Декстър. Няма кой друг.
	— Знаеш ли какво правех на ваша територия, Зафира? Преди секачите ви да ме домъкнат тук и да ме обвинят в шпионаж? Знаеш ли защо бях дошъл в Америка?
	— Декстър, нямаме време за…
	— Преди две седмици тук са били убити трима смъртни. Гледахте ли за това по новините? Може би си чула за случая? Телата им били захвърлени на моравата пред презвитерианската църква, която и тримата посещавали всяка неделя. Кожата от лицата им била одрана. Косите им — изтръгнати. Не остригани. Изтръгнати. На кичури. Очите им били извадени. Носовете и устните — изрязани.
	— Четох докладите — отвърна Зефира. — Нещата, които смъртните си причиняват един на друг, са ужасяващи.
	— Точно там е работата. Престъплението не е дело на други смъртни. Проведох разследване и то ме доведе до неколцина членове на църквата на Безликите. Знаеше ли, че тези хора отново са изпълзели в Америка? Явно движението им се възражда. В нелегалност, естествено. Никой магьосник не би признал открито, че се кланя на Безликите, не и докато Нисахалани е на власт тук. В случая става дума за престъпление от омраза на религиозна основа. Нещо повече — престъпление от омраза на религиозна основа, извършено от магьосници срещу смъртни. Подобни неща трябва да се унищожават в зародиш, в противен случай имат тенденцията да се разрастват. Ако убийците не бъдат спрени, ще повторят опита, при това в много по-големи мащаби, а след това, рано или късно, някое смъртно ченге ще извади късмет, и — не щеш ли — истината за магията ще се разисква по вечерните новини на смъртната телевизия. Та, ето с това се занимавах, преди да ми щракнете белезниците.
	— Ако ми предоставиш всички подробности, ще ги предам на нашите детективи и те ще продължат разследването от тим, откъдето ти си спрял.
	— Надявам се да го сторят, Зафира. Защото, докато Бисахалани и Оуд, и Ваархайт, и Мандат, и — да не забравяме — _ти_ влагате цялата си енергия в тази война, която не е нищо друго, освен прозрачен опит да сложите ръка на една Люлка на магията и на силата й, църквата на Безликите убива смъртни, уорлоките са се развилнели от единия край на света до другия, а Даркесата ще се появи сред нас всеки момент. Но, моля, нека нито един от тези проблеми да не ви отвлича от борбата за власт! Влизането в една напълно ненужна война определено е единствената задача, заслужаваща силите и вниманието ви!
	В очите на Зафира не беше останала нито искрица топлина.
	— Ще пратя някой друг да поговори с теб. На него ще разкажеш за подозренията си във връзка с църквата на Безликите.
	— Ще го чакам.
	— Няма да стане тук обаче. Днес следобед ще бъдеш отведен в затвор с много по-високо ниво на сигурност, където ще бъдеш държан в самостоятелна изолирана килия, докато войната не свърши.
	— Без съд и присъда, естествено.
	— Ти си вражески агент, Декстър, и явно не проявяваш интерес към предотвратяването на бъдещи кръвопролития.
	— Това, което вършите, е грешка и вие отлично го знаете.
	— Вършим онова, което трябва да бъде свършено. Съжалявам, че не го проумяваш.


	Векс все така седеше на нара и гледаше през решетките към жената секач. Също като двамата мъже секачи до нея, тя стоеше със съвършено изопнати рамене, с преметната през рамо наточена коса и ръце, отпуснати надолу. Униформената й куртка беше дълга, пристегната на кръста и гърдите и свободна над краката, а лицето й — скрито зад визьора на шлема.
	Жените секачи бяха сравнително рядко явление. Като част от обучението си още в ранна възраст секачите се подлагаха на Поведенческо внушение — продължителен процес, често сравняван с доброволно промиване на мозъка. По време на Внушението определени черти на характера биваха смекчавани, орязвани или потискани, като в резултат секачът придобиваше способността да се подчинява на всякакви заповеди без капка колебание. От стотици години се водеха спорове относно моралните основания на Поведенческото внушение. Имаше дори еднократен опит то да бъде премахнато от обучението на секачите и заменено с различен подход. Резултатът беше цяло поколение дефектни секачи — първите от така наречените изкормвачи. Физически те бяха внушителни като нормалните си колеги, но психически бяха увредени. Непълноценни. Скоро след това използването на Поведенческото внушение беше възстановено и окончателно възприето като неизбежна стъпка при създаването на съвършените войници.
	Мъжете секачи бяха повече, просто защото реагираха по-добре на Внушението. Жените бяха по-слабо податливи, следователно и по-трудно можеха да бъдат контролирани. От време на време обаче се появяваше жена с подходяща умствена нагласа и преминаваше през годините на обучение, превърната в края им в поредния безименен, скрит зад визьора войник. Векс никога не се беше замислял за мъжете секачи, но сега при вида на жената се зачуди какво ли я е накарало да избере точно този път в живота. Тя стоеше на стража, силна и здрава, преливаща от жизнена енергия. Сега беше такава, но по-късно? В края на краищата, секачите не доживяваха до старостта. Прослужеха ли активно петнадесет години, им се даваше избор — или да се върнат в света като нормални хора, или да продължат да потискат личността си и да станат изкормвачи. Повечето избираха второто.
	— Транспортът пристигна — чу се гласът на Суейн. — Хайде.
	Векс въздъхна и се изправи на крака. Вратата пред него се отвори и, плътно обграден от трима секачи — един отпред и двама по петите му, — арестантът пое след Суейн. Изкачиха се по стълбите, прекосиха коридора, Суейн бутна друга врата и я отвори. Слънчевата светлина вън беше ослепителна — Векс примижа и се загледа в приближаващата камионетка. После изведнъж почувства остра, кратка болка, извъртя се и зяпна жената секач.
	Нима тя току-що го беше ощипала по задника?
	Камионетката спря и Суейн нареди:
	— Хайде, качвайте го.
	Жената рязко се извъртя, косата й отсече главата на единия от мъжете секачи. Вторият се втурна към нея, тя направи задно салто и ботушът й го изрита право в шлема. Жената се приземи стабилно и, без да остави на секача и секунда да се осъзнае, косата й отново изсвистя и посече едното му коляно; секачът политна и острието го пресрещна втори път, още преди да е паднал на земята.
	Последва пълна тишина. Суейн се взираше безмълвно в жената секач, след това дланта на ръката му полека започна да свети все по-силно.
	Векс обаче реагира по-бързо, пристъпи напред и заби чело в лицето на Суейн. Той рухна в безсъзнание, Векс се извърна в секундата, в която жената секач завъртя рязко косата си с една ръка. Заби дръжката й в земята и оръжието остана там, трептящо като струна. Ръцете на жената откопчаха куртката и я съблякоха. Отдолу носеше лек ленен елек. Силни, мускулести бицепси. После жената свали шлема си и се усмихна на Векс.
	Танит Лоу.
	— Как е, Декстър? — рече му.


>	23.
>	Рицарят на мрака и бурята

	Нощта се спусна над Роърхейвън като черно вълнено одеяло, изпъстрено с ярките дупчици на звездите. Скейпгрейс оглеждаше покривите под себе си, подпрял женствените си ръце на женствено извитите се бедра, скрил красивото си лице зад маска, а ветрецът си играеше с пищните му къдрици; оглеждаше покривите и без сянка от съмнение знаеше, че някъде там, долу, живееше злото. Не знаеше обаче как да слезе от покрива, на който току-що се беше качил.
	Някъде отдолу долетя трополене и дрънчене, а после и глас, плътен и дълбок, но в който несигурността пърхаше като разтревожен молец:
	— Господарю? Там ли сте? Господарю?
	Скейпгрейс надникна от ръба на покрива. От сенките го погледна Бияча — големите му силни ръце стискаха стълбата. Той също носеше маска, но вместо да крие нелепо красивите му черти — изваяната челюст, скулите — тя ги подчертаваше, правейки го да изглежда още по-чаровен. Скейпгрейс потисна порива да пусне тухла върху това прелестно лице, а вместо това застана на четири крака и припълзя заднишком до ръба на покрива, пусна крака надолу и полека увисна от стрехата. Кракът му затърси стълбата, докато най-сетне стъпи на първото стъпало. Заслиза предпазливо, докато звуци от гласове под него не го накараха да замръзне на място.
	Махна на Бияча да се скрие, а сам се вкопчи в стълбата и се съсредоточи върху задачата да се слее със сенките, точно както го беше учил Учител Пинг. Гласовете приближаваха. Трима души. Не, четирима. Трима мъже и една жена. Невинни граждани, излезли на късна нощна разходка, или нещо по-зловещо? Крадци? А може би съучастници на Сила Надир? Изпратени да убият Скейпгрейс?
	Нов страх, свиреп и остър като бръснач, стисна сърцето му. Магическите му сили още не се бяха възвърнали, а и вече не беше зомби. Можеше да бъде убит. Ако някой му отрежеше главата сега — край. Смъртта щеше да го грабне завинаги и той никога нямаше да стори нещата, които се надяваше да стори, преди да умре, например да си състави списък с неща, които се надява да стори, преди да умре.
	Вориен се закатери обратно нагоре, докопа се за стрехата и се опита да се изтегли на покрива с едно-единствено елегантно движение.
	Вместо това увисна на ръба с разширени от страх очи, поклащайки се леко на вятъра. Да се изтеглиш нагоре с едно-единствено елегантно движение се оказа много по-трудно, отколкото звучеше.
	Хвърли поглед под себе си. Хората на улицата завиваха зад ъгъла. След малко щяха да минат точно под него. Пръстите му, впити в стрехата, вече горяха.
	— … ще ни поведе с примера си — говореше единият мъж. — Сигурен съм, че ще го стори. Толкова далеч ни доведе.
	— Плановете са едно — рече жената. — Делата — друго.
	— Съмняваш се в него? Съмняваш се в мадам Мист?
	— Знам единствено, че ние вече направихме достатъчно жертви. Сега е техен ред.
	Скейпгрейс изскимтя, пръстите му се изплъзнаха и той падна. Единият от мъжете долу рухна под тежестта му.
	Останалите отскочиха назад с уплашени викове, Скейгрейс се изправи с мъка на крака, замахна и фрасна жената. А после въздухът се стовари отгоре му като гигантски юмрук, Вориен отхвърча назад, приземи се тромаво и се претърколи. Вдигна очи тъкмо навреме, за да види как Бияча налетя от мястото, където се криеше, и мускулестите му ръце стиснаха елементала, който беше нападнал господаря му. Но Бияча принципно беше идиот, така че това да стиска противника изчерпваше целия му план.
	Скейпгрейс се изправи, отметна от лицето си дългата коса, нададе боен вик и побягна. Някой се втурна да го преследва. Скейпгрейс сви рязко вляво, високите бурени между двете сгради се оплетоха в краката му. Като паста от тубичка, Вориен се измъкна с рязко усилие измежду стените и в същия момент преследвачът налетя отгоре му. Скейпгрейс падна, ругаейки, после се отскубна, изправи се и отново хукна. Онзи зад него също тичаше. Настигаше го.
	Не. Вече не. Това сега не беше старият Скейпгрейс, заблуденият нещастник, всеобщото посмешище. Това беше новият Скейпгрейс, трениран и здрав, ученик на Учителя Пинг, воин, преминаващ през годините на обучението си. А новият Скейпгрейс не бягаше от схватките.
	Вориен рязко се закова на място и се обърна кръгом, а очите на тичащия подире му Бияч се разшириха точно миг, преди да налети върху господаря си. Двамата паднаха и се извъргаляха, после спряха, проснати по гръб, вторачили се в звездите.
	— Идиот! — изпухтя Скейпгрейс.
	— Извинявайте — отвърна Бияча.
	Изправиха се. Никой не ги гонеше, но Скейпгрейс не можеше да поеме риска някой да ги проследи незабелязано обратно до кръчмата. Двамата се запромъкваха през сенките, като поеха към дома по най-заобиколния път. На половината разстояние свалиха маските.
	— Дръж се както обикновено — прошепна Скейпгрейс, когато излязоха на главната, добре осветена улица. Бияча кимна и закрачи небрежно и с престорено безгрижие. — Какво правиш сега?
	— Ами… ъм, държа се както обикновено.
	— Нищо подобно. Държиш се като някой, който се преструва, че се държи както обикновено. Спри да се преструваш и започни да играеш роля, само че не я играй така, сякаш не се преструваш, защото само влошаваш нещата.
	До тях отби автомобил и спря.
	Бияча замръзна:
	— Какво ще правим?
	Устата на Скейпгрейс пресъхна. Нищо не можеше да измисли.
	От колата слезе висок мъж с оредяваща тъмна коса. Имаше издължено лице и дълъг нос. Всъщност, всичко в него беше несъразмерно длъгнесто.
	— Добър вечер — рече.
	Бияча придоби възможно най-гузен вид.
	— Здравейте — отвърна Скейпгрейс.
	Мъжът се облегна на колата и скръсти ръце на гърдите си. Около него витаеше атмосферата на несъмнения авторитет.
	— За къде сте се запътили вие двамата, ако смея да попитам?
	Скейпгрейс се опита да измисли нещо остроумно.
	— За никъде — отвърна.
	Мъжът с дългото лице изглежда се развесели.
	— Запътили сте се за никъде, а? Доста песимистично.
	Скейпгрейс нямаше ни най-малка представа какво значи това последното.
	— Извинете — рече вместо това, — но кой сте вие?
	— Казвам се Декъни. Аз съм шерифът.
	— Роърхейвън няма шериф! — изтъкна Бияча.
	— Вече има — поправи го Декъни. — А и не говоря с теб. Говоря с гаджето ти.
	Скейпгрейс настръхна:
	— Аз _не съм_ му гадже!
	— Ние сме просто приятели — промърмори Бияча.
	— _Дори_ приятели не сме!
	— Ясно — подсмихна се Декъни. — Значи сте необвързана.
	Скейпгрейс се смръщи неразбиращо.
	— Това какво общо има? Извинете, шерифе, как ви беше името…
	— Декъни.
	— Извинете, шериф Декъни, аз и моят… сътрудник сме излезли просто на късна нощна разходка. Не знаех, че е незаконно.
	— Разходките не са незаконни. Нападението над невинни хора обаче е твърде незаконно.
	Скейпгрейс се помъчи да изглежда едновременно изненадан, обиден и развеселен. Насмалко да му се получи.
	— Нападение? Мислите, че сме крадци и причакваме хората? _Последното_, което сме, е крадци!
	— Ние сме _обратното_ на крадци — допълни Бияча.
	Декъни сбърчи чело насреща му.
	— Това пък какво значи? Какво е обратното на крадец? Изскачате срещу хората по тъмна доба и _им давате_ пари и ценности, така ли? Какви ги говориш? Ти тъп ли си? Виж, защо не се съсредоточиш върху трупането на мускули и ще оставиш мен и твоята не-съвсем-приятелка и определено-не-гадже да си поговорим? — Декъни се извърна отново към Скейпгрейс и се усмихна. — Не че се съмнявам в думите на такава красива жена, но все пак получих сигнал за улично нападение в района.
	— Ужасно — рече Скейпгрейс.
	— Нали? Нападателите са описани като тъмнокоса жена и едър мускулест мъж.
	Скейпгрейс тежко преглътна.
	— Дано да ги заловите.
	— Мисля, че вече ги залових.
	Напрегната усмивка.
	— Браво на вас. Да не ви задържаме тогава.
	Вориен понечи да го подмине и да продължи нататък, но Декъни му препречи пътя.
	— Как се казвате, госпожице? А приятелят ви?
	— Имената ни ли? Защо искате да знаете имената ни?
	— През последните тридесет години работих като детектив в руското Убежище. За пръв път след толкова време пак съм си у дома. Трябва отново да започна да опознавам местните. Та… как се казвате?
	— Да. Окей. Логично. Имената ни, значи. Те ви трябват. Е, сътрудникът ми… може и сам да ви каже името си. Сътруднико?
	Бияча пребледня като платно.
	— Казвам се… Бонд.
	Декъни примижа.
	— Бонд?
	— Да. Харисън… Бонд.
	Шерифът изпуфтя презрително и се обърна пак към Скейпгрейс.
	— Ами вие?
	— Моето име — почна Вориен — е съвсем простичко. Лесно се помни. Никога не съм имала проблем със запомнянето му.
	— Е? — настоя Декъни. — Как ви е името?
	Скейпгрейс кимна решително:
	— Познайте!
	— Моля?
	— Познайте как се казвам.
	— Госпожице, нямам такова намерение. Или ми кажете името си, или ще…
	Скейпгрейс се разсмя.
	— Ще ви кажа, ще ви кажа! Името ми е…
	Той се напъна да измисли някакво име. Последния път, когато беше изпаднал в същата ситуация, просто беше избъбрил „Адолф“. Този път не. Този път трябваше да мисли за актьори, не за исторически личности. Не, не за актьори. За актриси. Трябваше само да намисли две актриси и да направи комбинация — първото име на едната с фамилията на другата. Най-добре нещо класическо, като Катрин Хепбърн, а после да го съчетае с още някоя като… Одри Хепбърн.
	— Катрин — триумфално заяви Вориен — Хепбърн!
	— Катрин Хепбърн — повтори подозрително Декъни. — Като актрисата?
	Скейпгрейс се усмихна, започна да клати отрицателно глава, но после застина. Да му се не види.
	— Катрин Хепбърн Скейпгрейс — избъбри Бияча. — Това й е пълното име. За непознати е само Катрин Хепбърн.
	— Е, госпожице Скейпгрейс — отвърна Декъни, — надявам се след тази вечер да не съм вече непознат за вас. А сега най-добре се прибирайте у дома. Но бъдете нащрек за улични крадци, нали?
	— Добре, шерифе — рече Скейпгрейс. — Благодаря ви за загрижеността.
	Декъни се вмъкна обратно в колата си и отпраши. Скейпгрейс на секундата се извъртя вбесен към Бияча.
	— Каза му истинското ми име!
	— Наложи се! Моля за извинение, господарю, но той надушваше нещо!
	— Каза му истинското ми име!
	— Много съжалявам!
	— Имаме тайни самоличности, а ти му каза истинското ми име!
	— Реших, че тайните самоличности важат, само когато сме с маските.
	— Не е там работата! Вслушай се в самите думи! Тайни! Самоличности! Ако им издадеш тайната, ще си останат едни прости самоличности!
	— Извинявам се.
	Скейпгрейс закрачи. Бияча припна да го настигне.
	— Ако знаеше кои сме всъщност, шериф Декъни щеше да ни арестува на секундата — продължи Вориен. — Как не разбираш! Ние живеем извън закона. Вършим работата, която той не може да свърши. Ние сме отмъстители.
	— Да — съгласи се Бияча. — Само дето…
	— Само дето какво?
	— Само дето още не сме извършили нищо отмъстителско. Само излизаме да патрулираме и вие се катерите по покривите, а аз ходя да търся стълби, а после се прибираме у дома.
	— Поставяш под съмнение мисията?
	— Не, сър, няма такова нещо. Обичам мисията. Искам да участвам в нея. До вас. Като ваш партньор.
	— Помощник.
	— Да, прощавайте, помощник. Само че… още не сме предотвратили нито едно престъпление, нито сме намерили следи, които да водят към Сила Надир.
	— Ами онези тримата одеве? Говореха си за нещо. За нещо подозрително.
	— Какво си казаха?
	Скейпгрейс сви рамене.
	— Не знам, не ги слушах. Но все е нещо като за начало. Само трябва да ги открием отново, да ги проследим и може би те ще ни отведат при Надир. Тогава ще изпитат на гърба си справедливостта на Рицаря на мрака и бурята.
	— И на Здравеняка.
	Скейпгрейс зяпна:
	— Какво?
	— Това е моето тайно име — отвърна Бияча. — Мислех си… Мислех си защо да не съм Здравеняка?
	— Не. Не може да сме Рицаря на мрака и бурята и Здравеняка. Звучи все едно сме равнопоставени. Измислил съм ти идеалното тайно име. Току-що ми хрумна. Ти ще си Селския идиот.
	Физиономията на Бияча стана печална.
	— Не, господарю, моля ви!
	— Вече реших. Ще сме Рицаря на мрака и бурята и Селския идиот. Това е.
	— Но, господарю…
	— Без повече приказки!
	Раменете на Бияча увиснаха.
	— Да, господарю.


>	24.
>	Тиха вода

	В ранната утрин той откри мадам Мист, изправена край черното езеро. Ветрецът подръпваше воала от лицето й.
	— И ето че тръгнаха на война — рече тя, без да го погледне. — Чудя се колцина от тях ще умрат. Чудя се и колцина ще паднат тяхна жертва.
	— Жертви трябва да бъдат направени — отвърна мъжът със златните очи.
	Сега вече мадам Мист обърна глава към него.
	— Така е — отвърна. — Трябва. И идва нашият ред да ги направим. Как можем да очакваме последователите да ни се доверят, ако не направим първата крачка?
	— Отлично знам какво трябва да сторя.
	— Радвам се. Времената са тежки за всички ни. Нещо чува ли се за уорлоките?
	— Още един от приближените на Шаривари е бил забелязан да разговаря с Девиците — отговори мъжът със златните очи. — Съмнявам се, че ще се присъединят към армията му обаче. За вещици орденът им е доста миролюбив, а и не таят злоба към смъртните.
	— Необходимо ни е армията на Шаривари да е силна, но не твърде силна — отвърна мадам Мист. — Няма смисъл да го провокираме, ако после се окаже, че не можем да го надвием.
	— Не се притеснявай за силата му — успокои я мъжът с щатните очи. — Шаривари тепърва ще разговаря с Невестите. Те вече ще се съюзят с него и така армията му ще нарасне на триста души. Смятам, че бройката е напълно приемлива за нашите възможности. Ще нападнат смъртните, ние ще ги отблъснем и смъртните ще ни приветстват като герои.
	Мист отново обърна очи към неподвижната вода на езерото. Нямаше нужда от повече думи.


>	25.
>	Старите бойни другари отново заедно

	Май сънуваше нещо приятно. Май. Щом Скълдъгъри я събуди, сънят потъна обратно в дълбините на съзнанието й. Остана й само чувството, че е бил хубав сън. Надяваше се наистина да е било така.
	— Какво става? — промърмори.
	— Декстър — отвърна скелетът.
	Момичето на секундата се изправи, ужасено:
	— Убили ли са го?
	— Какво? Не. Танит го е докопала първа.
	— Тя ли го е убила?
	— Стига вече, убили, та убили! Доколкото знаем, си е жив и здрав. Бил в някакъв затвор, а Танит и Сангуайн го измъкнали оттам. В момента идват насам с лодка, приближават Уексфърд Харбър. Гастли вече чака в буса, така че си обувай ботушите и хайде.
	Стигнаха в Уексфърд някъде към десет часа сутринта, застанаха на кея и загледаха как малката лодка бавно наближава. Валкирия понечи да пристъпи напред, но скелетът сложи ръка на рамото й, спря я и кимна към ниската стена до нея. Момичето завъртя глава, за да я огледа от всички страни, взря се по-внимателно, докато най-сетне забеляза меката глина на изрисувания символ.
	Лодката пристана и Декстър Векс слезе. Висок и силен, облечен в черна тениска, джинси и ботуши с ожулени колене. Китките му бяха оковани зад гърба, което караше бицепсите на голите му ръце да изпъкват ясно. Косата му сега беше по-тъмна от предния път, когато се видяха с Валкирия. Оттогава беше изрусяла от силното слънце при множеството му приключения по целия свят. Мъжкият му чар обаче си беше все същият и момичето си позволи за миг-два да го погледа възхитено, а после побърза вътрешно да превключи на професионален режим. След Декстър на кея се качиха мускулеста русокоса жена в кожени дрехи и мъж с костюм и черни очила. Танит Лоу и Били-Рей Сангуайн. Оръжията и на двамата блестяха оголени в ръцете им.
	Валкирия хвърли предпазлив поглед наоколо. Никой смъртен не им обръщаше внимание. Все още.
	Танит и Сангуайн изпроводиха Векс до ниската стена, но там невидимият щит спря и тримата.
	— Декстър — поздрави Скълдъгъри. — Мигни два пъти, ако са те довели против волята ти.
	Въпреки че две остриета висяха над жизненоважни части на тялото му, Декстър се засмя.
	— Явно е, че искат да ме предадат във ваши ръце — рече, — като се замислиш, е много мило от тяхна страна. Също така искат да минат на наша страна във войната.
	— Недей да говориш вместо нас, моля ти се — обади се Танит. — Здрасти, Вал. Здрасти, Скълдъгъри — пауза. — Здрасти, Гастли.
	— Пуснете го — отвърна Гастли.
	— Първо ще си поговорим. После ще го пуснем.
	— Не, Танит. Няма вие да поставяте условията в този разговор.
	— Единствените условия, поставени в този разговор, ще бъдат нашите — прекъсна ги Сангуайн. — Държим наточени остриета, които ще разпорят и последната артерия на приятеля ви, затова най-добре внимавайте в…
	— На теб — пресече го Гастли — изобщо не ти е позволено да говориш.
	Сангуайн се навъси зад очилата.
	— Моля?
	Очите на Гастли вече се бяха върнали върху Танит.
	— Освободете ръцете на Декстър, свалете оръжията и тогава ще говорим.
	Танит срещна нагло погледа му.
	— Нямаме ключ за белезниците.
	— _На теб_ лично ключове не ти трябват — отговори Гастли.
	Танит се усмихна.
	— Няма да го освободим — отвърна Сангуайн — и ти няма да ни нареждаш какво да правим, белязан.
	— Танит — рече Гастли, — укроти си псето.
	Сангуайн оголи зъби.
	— Псе? Така ли ме нарече? Ей, гледай ме, когато ти говоря! Криво ти е, щото тя избра мен, а не теб! Още те боли от това, а? Още те яде? Е, ще ти кажа още нещо, което да те яде!
	— Били-Рей — предупредително се обади Танит, но Сангуайн вече не можеше да се спре.
	— Двамата с Танит сме сгодени, грознико! Добре ме чу. Ще се женим!
	При тези думи нещо във Валкирия се сви на топка. Тя побърза да погледне Гастли. Той дори не беше трепнал.
	— Ще се обичаме, почитаме и закриляме — продължаваше Сангуайн, — докато смъртта ни раздели и прочее, и прочее. Видя ли сега, Биспоук? По-добрият мъж спечели. Можеш да дойдеш на сватбата, ако желаеш. Ще носиш халките.
	— Били-Рей — повтори Танит, — достатъчно.
	Посегна, хвана белезниците на Декстър и секунда по-късно те се откопчиха с едно „щрак“. Сангуайн стисна зъби, но не каза нищо, докато Векс разтърси ръце и разтри наранените си китки.
	Танит прибра меча в ножницата и след кратък размисъл Сангуайн също сгъна бръснача си и го скри.
	— Готово — рече Танит. — Идваме с мир.
	— Дай ми една причина да не ви застрелям още сега — продума Скълдъгъри.
	Танит глезено прехапа устни.
	— Ами не знам. Може би защото сме приятели? Или защото, ако не бях обладана от Останка, щях да съм един наистина добър човек? А може би и защото съм твърде сладка, за да умра?
	— Бяхме приятели _преди_ — отговори скелетът. — А фактът, че _действително_ си обладана от Останка, неутрализира всичките ти аргументи.
	Танит се ухили.
	— Забелязвам как намекът, че съм сладка, не произведе никакъв ефект.
	— Също така ти уби Върховен маг Стром — продължи Скълдъгъри — и така ни тласна по пътя, по който сме принудени да вървим сега.
	— Онова не беше нищо лично. Просто бизнес, поредната задача.
	— Кой ти плати? — попита Валкирия.
	Танит сви рамене.
	— Сещате ли се как Давина Мар така и не успя да си спомни кой й беше поръчал да взриви дъблинското Убежище? Боя се, че и моят случай е такъв. Как му казвахте? „Тайнственият заподозрян“? Сигурна съм, че задачата ми възложи отново той.
	— Сега обаче искате да се биете на наша страна — обади се Гастли. — Защо?
	Валкирия очакваше Танит да я погледне, очакваше русата магьосница да й се усмихне многозначително, но това не стана. Танит не свали очи от Гастли.
	— Открихме четири от Богоубийците — продължи тя, — защото преценихме, че щом могат да ликвидират Безлик, значи могат да навредят и на Даркесата или дори да я убият. Затова ги издирихме и ги унищожихме. Сигурна съм, че Декстър вече ви е разказал. Беше много вълнуващо, но само толкова. Направих всичко по силите си да гарантирам безопасността на Даркесата, когато тя реши да се появи, така че сега не ми остава нищо друго, освен да чакам. А аз мразя чакането. Затова, когато чухме за патакламата, си рекохме: на бас, че Гастли, Скълдъгъри и Валкирия ще имат нужда от помощта ни. Затова дойдохме. Старите бойни другари отново заедно.
	— И аз — допълни Сангуайн.
	— Старите бойни другари и той — кимна Танит. — Решихме също така, че най-добрият начин да ви се представим, е като ви донесем подарък. Затова ви водим Декстър Векс.
	— Оценявам жеста — обади се Декстър.
	Танит му се усмихна.
	— Удоволствието беше изцяло мое.
	Сангуайн се свъси и застана помежду им.
	Танит погледна Валкирия.
	— А и истината е, че аз все още гледам на всички вас като на приятели. Вал, знам, че съм се променила, знам, че не съм онази жена, която познаваше преди, но мога отново да стана като нея. Мога да се постарая. Ти си все така моя приятелка и аз не искам нищо повече от това да те пазя и да те защитавам.
	— Извинете ни за момент — прекъсна я Скълдъгъри. — Ще трябва да обсъдим предложението ви.
	Преди Танит да успее да отговори, скелетът вдигна ръка и въздухът помежду им затрептя. Вече никакъв звук от вътрешната страна на щита не можеше да бъде чут отвън.
	Скълдъгъри се обърна към Гастли.
	— Какво мислиш?
	— Искам да убия Сангуайн — рече Гастли. — Искам да го сторя бавно, пред много хора. С чук.
	Скелетът кимна.
	— Здравословно за психиката.
	Гастли въздъхна.
	— От делова гледна точка бихме могли да ги използваме. Разбира се, че бихме могли. Знаем колко са опитни, знаем и ми какво са способни. Недостатъците на това да ги използваме включват факта, че и двамата са безскрупулни психопати, както и това, че ако Върховният съвет разбере за тях, ще може да твърди, че Танит е работела за нас от самото начало и че убийството на Стром е наша идея. Но пък… Не знам. Ти вярваш ли й, Валкирия? Смяташ ли, че това, което казва за отношението й към теб, е вярно?
	Момичето се поколеба.
	— В интерес на истината й вярвам, да. Смятам, че би сторила всичко по силите си, за да ме защити.
	— Съгласен съм — намеси се Скълдъгъри. — Мисля, че трябва да приемем предложението им. Да ги използваме както ни изнася и да ги държим изкъсо.
	Гастли се смръщи отвратено:
	— Ама и Сангуайн ли?
	— Опасявам се, че да. Ще ги пратим с Бейн и О’Калахан на мисията по обезвреждането на хотел „Среднощ“. Ако Танит и Били-Рей не се държат прилично, Ловците на чудовища ще успеят да ги сложат на място.
	Все така намръщен, Гастли кимна и Скълдъгъри свали ръце.
	— На пробен срок сте — рече високо Гастли. — Ще се подчинявате на заповедите ни без изключение. Ако кривнете в грешната посока, ще ви убием на секундата. Съгласни ли сте?
	— Съгласни — щастливо отвърна Танит.
	Гастли клекна пред стената и ръката му се плъзна чак до символа. Част от щита стана видима и се отмести. Декстър влезе пръв, последван от Танит и Сангуайн. Веднага, след като преминаха, Гастли възстанови щита. Изправи се и се върна при Скълдъгъри. Настъпи мълчание.
	— Мале, мале — обади се Танит. — Неловко.
	— Позволете ми да разчупя леда — рече Гастли и цапардоса Сангуайн.
	Американецът залитна и краката му се подкосиха.
	Танит въздъхна.
	— Какво зряло поведение.
	Сангуайн се изправи отново, разтри челюстта си и се позасмя горчиво. Отвори си устата да каже нещо, но Гастли го фрасна в ребрата. Били-Рей се преви, олюля се, борейки се тежко за въздух, а шивачът остана надвесен над него, наблюдавайки го как се дави. Когато дойде на себе си, Сангуайн се хвърли рязко напред, а Гастли го пресрещна с дясно кроше. Били-Рей се простря възнак и не мръдна.
	Танит гледаше шивача развеселено.
	— Тъй — рече. — Сега готови ли сме вече за тръгване?


	Обратното пътуване до Роърхейвън протече в неловко мълчание. Откак се беше върнал в съзнание, Сангуайн не беше спрял да се цупи, а Танит безуспешно се опита да подхване някакъв смислен разговор с Валкирия. Когато пристигнаха в Убежището, Ловците на чудовища вече ги чакаха.
	— С _тях_ ли ще работим? — запита Танит с неприкрита тревога. — Мислех, че ще движим с вас. Какво стана с всичките ви приказки за старите бойни другари?
	— Това са _твои_ приказки — напомни й Скълдъгъри, — не наши. Нямаме намерение да ви се доверяваме, Танит, но ще използваме способностите ви, докато ни вършат работа. Ако уговорката не ви допада…
	— Не, не — побърза да отвърне русата магьосница. — Не е проблем. Разбирам. Трябва да ви се докажем. Хайде, Били-Рей, да вървим да се влеем в редиците на добрите.
	Грейшъс поведе новодошлите към колата на Ловците, но Скълдъгъри сложи ръка на рамото на Донегън и го спря.
	— Ако дори само _ти се стори_, че се канят да ви предадат — рече му, — убий ги и двамата.
	Донегън кимна и се отдалечи.
	Гастли погледна Валкирия и не каза нищо. Момичето също премълча.
	Сега, когато Танит и Сангуайн вече не бяха наблизо, за да слушат, скелетът се зае да разправи на Векс последните събития. Всички тръгнаха към конферентната зала за общата среща, Скълдъгъри и Декстър напред, зад тях — Гастли и Валкирия. В Убежището цареше зловеща тишина — беше почти толкова тихо, колкото и първия път, когато Валкирия се беше прокрадвала по тези коридори.
	В конферентната зала ги чакаха Ревъл, Страха и Сарацен. Никой от тримата не реагира кой знае колко възторжено на завръщането на Декстър. Подхвърлиха се няколко добронамерени мъжки обиди, Сарацен подаде на Векс сак с чисти дрехи и после тонът отново стана делови.
	— Така — почна Ревъл. — Днес е денят, в който войната официално започва. Из целия свят са възниквали локални престрелки, но нищо сериозно. Моментът е повратен. Страната, която първа нанесе масиран удар, ще спечели предимство. Тази страна ще бъдем ние.
	Докато Ревъл приказваше, Декстър извади от сака чиста тениска и съблече тази на гърба си. При всяко движение мускулите играеха под кожата му. Беше невероятен. Представляваше блестящо чудо, илюстриращо принципа на скулптурираната мускулатура. Кръстосани белези шареха съвършеното му тяло, доказателства за нелекия му живот — всеки белег беше подписът на някой враг, оставен за спомен в някоя битки, Флетчър нямаше такова тяло. Нито пък Сийлън. Декстър Векс беше нещо чисто ново и прекрасно.
	— Ммм — измърка Валкирия.
	Ревъл обърна поглед към нея.
	— Да?
	Момичето го стрелна с поглед.
	— Какво?
	— Имаш нещо да добавиш ли?
	Тя загледа неразбиращо.
	— Не. Само… се съгласявам с теб.
	Скълдъгъри въздъхна.
	— Декстър, моля ти се, облечи се вече. Валкирия се разсейва.
	— Не се разсейвам — усмихна се момичето на Декстър. — Няма нужда да се обличаш.
	Векс се засмя, но все пак облече тениската.
	— Както казах — продължи Ревъл, — първият ни удар ще бъде съкрушителен. Проследихме електронния сигнал, излъчван от Инженера, но за съжаление от Върховния съвет първи стигнаха до него. В момента роботът се намира в тайна сграда, принадлежаща на френското Убежище. Това значи, че врагът влиза в тази война е увереност и самочувствие. Решили са, че ако се опитаме да подсилим възможностите на наши магьосници чрез Усилвателя, от Франция ще могат да го деактивират с помощта на Инженера. Макар че към момента нямаме никакво намерение да използваме Усилвателя, смятам, всички ще се съгласите, че е добре да разполагаме с него, в случай че стане нещо непредвидено. Ако отнемем Инженера от Върховния съвет, ще нанесем сериозна вреда на бойния им дух.
	— Какво е правел Инженерът във Франция? — попита Декстър.
	— Нищо — отвърна Ревъл. — Намерили го на едно автомобилно гробище. Каквото и да му се е случило, резултатът е бил, че роботът представлявал купчина железни парчетии. Върховен маг Мандат наредил да ги съберат и ги пратил на най-добрите си учени със задача да го сглобят и да го задействат. Ръководител на научния екип е тип на име Ламур — смешен дребен човечец, който при все това заявява, че с категорично против всички действия и решения на Върховния съвет. Свърза се с нас с помощта на някои нестандартни канали. Няма да е възможно да изнесе сам Инженера от мястото, където се намира, но затова пък каза, че ако ние успеем да отидем при него и да проникнем в сградата, ще ни го предаде. Няма да е лесно, очаквам тежка съпротива и не съм склонен да изпращам екип на мисия, която може да се окаже и самоубийствена. Затова ще отида да прибера Инженера сам.
	— Аз също идвам — обади се Гастли.
	Векс сбърчи чело.
	— Имате ли представа колко неразумно е това? Ако заловят някого от двама ви…
	— Мисията си струва риска — отвърна Ревъл. — Очевидно, не мога да наредя на никого от вас да дойде с нас…
	— Разбира се, че можеш да ни наредиш — намеси се Сарацен. — Ти си Върховният маг. Ти водиш парада.
	— Е, да, така е, но Мъртъвците бяха разпуснати отдавна. Вече не сме действащ военен отряд.
	Векс вдигна ръка.
	— Всички, които са за това Мъртъвците отново да се съберат, да си вдигнат ръката — ръцете на всички други в залата се вдигнаха във въздуха. — Готово. Пак сме действащ военен отряд.
	Ревъл се поколеба.
	— Добре тогава. В такъв случай ще проникнем тайно в сградата, в която държат Инженера. Налага се да стигнем там по стария начин — Флетчър Рен е извън играта до утре. Върховният съвет наблюдава всички частни самолети, напускащи ирландското въздушно пространство, така че ще се наложи да летим с обикновен пътнически самолет.
	Страха придоби недоволно изражение.
	— Пътнически самолет… С други пътници?
	— Да.
	— Пътници, които са хора? Смъртни хора?
	— Да.
	— Ясно…
	— Оперативният контрол на теренните действия се възлага както обикновено на Скълдъгъри — продължи Ревъл и се обърна към Валкирия. — Наясно съм, че със следващите си думи поставям живота си в опасност, но смятам, че е по-добре ти да останеш тук.
	Момичето поклати глава.
	— Никакви такива. Идвам.
	— Ще влезем право в щабквартирата на врага.
	— Най-подходящото място, ако човек е тръгнал на война.
	Ревъл огледа останалите присъстващи. Много неща можеше да каже Валкирия, за да запълни това мълчание, но тя не каза нито дума. Решението не беше нейно, а на групата. Винаги е имало седмина Мъртъвци — нито повече, нито по-малко. В началото това са били шестимата, които сега стояха край нея, заедно със седми на име Хоуплес. Когато Ревъл бил тежко ранен и му било нужно време да се възстанови, мястото му било заето от Ларикин. Но Хоуплес и Ларикин бяха загинали отдавна, а оттогава насам Мъртъвците не бяха имали достатъчно време да интервюират нови кандидати.
	Последно Ревъл спря погледа си върху Скълдъгъри. Валкирия отвърна очи, за да не притеснява скелета и да му позволи свободно да се съгласи с предложението или да го отхвърли.
	— Хубаво! — обяви най-сетне Ревъл. — Май си имаме ново попълнение.
	Валкирия се постара с всички сили да не се разхили твърде буйно.
	— Дали да не си променим името? — обади се Сарацен. — Вече не сме само мъже.
	— Например Мъртви Без-Ограничения-На-Половете? — предложи Декстър.
	— Мъртъвците и Момичето? Мъртъвците и Малката Мис?
	— Запазваме си името както си е — намеси се Гастли, бързайки да ги прекъсне, преди съвсем да са се увлекли. — Валкирия, просто трябва да свикнеш с това да те наричат „Мъртвец“. Смятам, че ще се справиш.
	Момичето кимна и вдигна глава към Скълдъгъри. Той обаче не я гледаше. Очите му не слизаха от Ревъл.
	— Мисията — припомни скелетът. — Ще дадеш ли малко повече подробности?
	Ревъл изопна рамене.
	— Разбира се. Летим до Франция, втората част от пътуването ще минем с кола и пеш. Ще ни отнеме общо два дни. Въпросната сграда се намира западно от френския магьоснически град Улфсонг. За последно бях там преди повече от сто и петдесет години, но това определено е един от най-гостоприемните и дружелюбни независими градове, в които съм стъпвал. Няма нищо общо с Роърхейвън. Ще минем през него на път към целта си и можем да използваме възможността да поприказваме с улфеонгци и да ги привлечем на наша страна.
	— Смяташ ли, че ще се обърнат срещу френското Убежище? — попита Страха.
	— Върховен маг Мандат е твърде непопулярен в Улфсонг, така че е напълно възможно. Най-малкото сигурно ще си намерим човек, който да ни отведе незабелязано до секретната сграда с Инженера.
	— После? — попита Скълдъгъри.
	— После довършваме мисията.
	Скелетът загледа напрегнато Ревъл и Ревъл го загледа в отговор.
	Най-сетне Гастли извъртя очи от досада.
	— Моля ти се, кажи им!
	Ревъл се намръщи.
	— И до там щях да стигна!
	— До кое щеше да стигнеш? — намеси се Векс.
	— Истината е — продължи Ревъл, — че не можем да спечелим тази война сами. Трябват ни съюзници. Нужно ни е австралийското и африканското Убежище да застанат на наша страна. В момента се колебаят — това ни е известно — и им трябва само един тласък, за да ги принуди да се намесят.
	— О — отвърна Скълдъгъри. — Сега разбирам.
	— Какво? — нетърпеливо се обади Валкирия. — Пропускам ли нещо?
	Скелетът се обърна да я погледне.
	— Предварително ще предупредим френското Убежище, че ще тръгнем да търсим Инженера.
	Векс се засмя пред нелепостта на предположението, но веднага притихна, като видя, че Ревъл мълчи.
	— Не може да говорите сериозно. Искате _умишлено_ да се вкараме в засада?
	— Ще оставим да изтече информация, че сме тръгнали за Франция — обясни Ревъл. — Африканските и австралийските ни приятели ще научат за мисията и ще разберат, че отиваме право в капан… така че ще ни се притекат на помощ и ще ни спасят.
	— Тоест, ти се надяваш да стане така — поправи го Сарацен.
	— Силно се надявам — съгласи се Ревъл.
	Валкирия се смръщи.
	— Но това не е трик. Така ги подмамваме да се замесят във войната.
	— Трик ли? — отвърна Ревъл. — Не, не бих го нарекъл точно трик. Но манипулиране? Да, планът ни би могъл да бъде наречен манипулативен.
	Гастли погледна момичето.
	— Знаеш с какво се занимавахме ние по време на войната с Меволент. Поемахме самоубийствените мисии. Вършехме работата, която никой друг не искаше да свърши. Не всички задачи бяха смъртоносни обаче.
	— Някои от тях — продължи Скълдъгъри — бяха просто отблъскващи и долни. Имаме нужда от съюзници. Планът на Ърскин е изключително рискован, може да се обърне срещу нас и да сложи направо край на войната, но идват дни, когато огромният риск е единственият риск, който си струва да поема човек.
	— Леле — обади се печално Декстър. — Отиваме да се набутаме право в засадата. Много обичам да правим такива неща. Та, само да попитам, докато реализираме плана, откъде ще намерим време действително да си приберем Инженера?
	— Няма да е лесно — призна Ревъл.
	— Не думай!
	— Цялата работа е нагласена — продължи да обяснява Ревъл. — По-нагласена, отколкото смятате. Ламур, нашият очарователно ексцентричен шеф на научния екип, така или иначе ни примамва всъщност в клопка. Той мисли, че ние мислим, че той е двоен агент, който се преструва, че работи във Франция, но всъщност работи за нас. Не знае обаче, че ние знаем, че в действителност е троен агент, който си работи за Франция, преструва се, че тайно работи за нас, но всъщност си работи за Франция и се кани да ни предаде. Декстър, как е мозъкът?
	— Заболя ме вече.
	— Но във всяка лъжа има зрънце истина. Истина е, че Ламур има достъп до Инженера, истина е също, че Инженерът се намира във въпросната тайна сграда. Просто не точно на онова място, което ни е посочил Ламур. Затова, докато цялата ни група се опитва да направи така, че да не ни заловят или избият, един от нас трябва да се промъкне тайно, да намери Ламур, да вземе от него Инженера и да напусне сградата с робота, преди нашите съюзници да налетят с цялата си мощ, да ни спасят и да измъкнат всички ни.
	— И кой точно ще иде да търси Ламур? — попита Векс.
	Всички като един се обърнаха към Валкирия.
	— Нямам представа — отвърна момичето. — Дали да не съм аз?
	Векс стана и направи крачка към нея.
	— Добре дошла на борда — рече и я изненада с една прегръдка. Това колко приятна беше прегръдката обаче, не беше чак такава изненада.
	Следващ беше Сарацен.
	— От теб ще стане прекрасен Мъртвец — рече й и също я прегърна. — Знам ги тези неща.
	Гастли пристъпи напред, прегърна я и й прошепна:
	— Чичо ти щеше страшно да се гордее с теб.
	После шивачът отстъпи и пред момичето се изправи Страха. Валкирия примигна насреща му.
	— В миналото — почна Антон, — когато приветствахме нов Мъртвец в групата, традиция беше някой да го фрасне с всички сили в ченето.
	— Ъм — отвърна момичето.
	— Прегръдките са много по-добър вариант — отговори Страха и я прегърна толкова силно, че тя се уплаши да не й счупи някое ребро.
	Следващ я прегърна Ревъл. Целият ухаеше възхитително.
	— Ще бъдем толкова горди с теб — рече. — И не приемай името на групата съвсем буквално. Обикновено полагаме огромни усилия да _не_ умрем.
	После Ърскин я пусна, Валкирия се обърна към Скълдъгъри и разтвори ръце:
	— Ела тук!
	Скелетът наклони глава на една страна.
	— Прегръщам само в специални случаи.
	— Прегърни ме.
	— Предпочитам предишната традиция.
	— Прегръдка.
	— Ръкостискане няма ли да свърши същата работа?
	— Прегръдка.
	— Потупване по гърба?
	Валкирия пристъпи към него и го прегърна.
	— Прегръдка.
	Скелетът въздъхна и сложи длани на раменете й. Останалите мъже бяха топли, а прегръдките им — силни. Скълдъгъри беше леденостуден, тук-таме сакото му потъваше под пръстите й и Валкирия усещаше празнината отдолу. Но нямаше нищо против.


>	26.
>	Гонитбата започва

	Чайна измъкна стъпалото си от стремето, преметна десния си крак над седлото и леко скочи на тревата. Самур остана на място, когато магьосницата закрачи към криптата. Такъв добър кон беше. От всички коне, които беше притежавала през вековете, Самур й беше любимецът. Чайна разкопча каишката на жокейската шапчица, прихваната под брадичката й, свали я и пътем я закачи на извитата опашка на един от каменните скорпиони, които пазеха входа на криптата. Бутна вратата и пантите изскърцаха. Повече от година не беше стъпвала в това кътче от имота си, а през тази врата не беше влизала от поне двойно повече време.
	Щом пристъпи прага, магическите символи, изписани надлъж по стените вътре, засияха меко, хвърляйки топла светлина върху осемте каменни ковчега. С ъгълчето на окото си Чайна мерна и деветия, зейнал отворен и празен. Дори не го погледна. Вместо това спря очи върху ковчега в средата. Върху капака му, както и върху капаците на останалите, беше издълбан семейният им герб — скорпион, стъпил върху три кръга. Кръговете символизираха безизразната пустота на Безликите, а скорпионът — несломимата воля и вечната природа на рода на Чайна.
	Арогантност. Арогантност от начало до край. Бабата на Чайна, по-възрастна от майка й само с тридесет години, но в замяна на това пък двеста години по-стара от самата Чайна, се беше нагърбила със задачата на религиозното обучение на децата от целия род. Основната част от догмите бяха стандартни: Безликите са единствените истински владетели на света, смъртните трябва да бъдат унищожени, магьосниците съществуват, само за да служат на великолепната лудост на боговете… Все същата реторика, втълпявана в главите на децата на всички последователи на култа.
	Бабата на Чайна обаче, която на свой ред била обучавана в догмите от собствената си баба, прилагаше собствена програма на обучение, за която и дума не се издумваше вън от семейството. Когато Чайна и брат й Блис седяха вечер до камината, баба им им разкриваше същинските факти около култа: обясняваше им, че Безликите _действително_ са луди и напълно непредсказуеми, че според легендите те били в състояние да обладаят тялото на магьосника и да го използват така, както им е угодно. Другите магьосници, учеше бабата малките Чайна и Блис, били просто храна за боговете си, просто малки лодки, застинали в очакване на божествената ръка, която да ги насочи в някаква посока. Но семейството на Чайна вярваше, че това не важи за тях, че те са специални. Вярваха, че са различни. Вярваха, че са толкова умни и силни, че когато Безликите дойдат и ги завладеят, магьосниците от рода на скорпиона ще съумеят да запазят контрол над телата си. _Скорпионът никога не изневерява на себе си_, казваше баба им. Колко права се оказа.
	Блис никога не изневери на себе си. Мълчалив и силен, рядко прибягваше до насилие, въпреки невероятните си физически възможности. Когато напусна рода, го обявиха за предател, за богохулник, говореха, че не бил истински скорпион. Мисълта за предателство ги беше заслепила дотолкова, че така и не разбраха, че Блис се оказа най-истинският скорпион от всички. Единственият, който _никога_ не прие чуждото мнение за чиста монета. Той винаги поставяше въпроси. Съмняваше се. Стигаше до собствени заключения. И затова го заклеймиха.
	Чайна също го заклейми, разбира се. Лицемерка. Никога не е била силна като него. Върна се при стадото, затъна в култа, погреба собствените си съмнения под молитви, проповеди и омраза. На всичките старания на Блис да я спаси, да я откъсне от лудостта, тя отвърна с няколко опита да го убие собственоръчно. А дори и когато сама прозря истината и напусна култа, гордостта и упорството й вече бяха изградили непреодолима стена между двамата. Защото тя беше Чайна Сороуз, а Чайна Сороуз не иска прошка от никого.
	Истината беше, че Чайна беше изгубила брат си дълго преди онзи Безлик да го разкъса и то го беше изгубила по своя вина. И ето я сега, последната от рода, изправена над ковчега му — едно от последните семейни притежания, които беше успяла да спаси от вендетата на Елиза Скорн. Дори не знаеше защо беше дошла в криптата днес. От самота може би? Самата мисъл я накара да се усмихне. Ако на света имаше човек, заслужил да прекара вечността в самота, то това без съмнение беше тя. Да, отново самосъжаление. Истински лукс. Определено през последните дни буквално тънеше в него.
	Забеляза, че единият й лъснат до огледално ботуш се е изцапал с кал, вдигна крак и я остърга в ковчега на баба си. Отровно създание беше баба й и точно като всички отровни създания беше най-опасна в смъртната си агония. Чайна още чувстваше костеливите пръсти, стиснали гърлото й, още виждаше изпепеляващата омраза в онези очи. Смъртта на баба й не беше лека, не беше и бърза, но в края на краищата си беше истинска смърт, а това беше важното.
	Красивата магьосница се обърна и излезе от криптата и тъкмо слагаше отново жокейската шапчица, когато до слуха й достигна рев на мотоциклетни мотори. Тя се свъси леко и пристъпи до живия плет. През усуканите клонки и гъстите листенца зърна цветове. Движение. Мотоциклетисти в имота й. В нея се надигна леден гняв. Прекрачи до малка просека в плета и погледна отново. Четирима, всичките без каски. Двама мъже със среден ръст — единият приличаше на счетоводител, а другият, тъмнокос и небръснат, очевидно беше водачът на групата. Третият мъж беше огромен, с мръсна, сплъстена коса и ръце като дънери. Жената имаше къса, щръкнала във всички посоки коса и се смееше с жесток смях. Това не бяха обикновени нарушители. Тези хора бяха дошли с точно определена цел.
	Счетоводителят се огледа, докато очите му не срещнаха очите на Чайна. За един-единствен миг магьосницата узна всичко, което трябваше да се знае за него.
	Вампир.
	Красавицата се завъртя и хукна към коня. От другата страна на плета двигателите ревнаха. Крак на стремето, другият — прехвърлен през гърба на коня, за секунда Чайна беше на седлото и препускаше, земята полетя под бързия равномерен ритъм на конския бяг.
	Мотоциклетистите бяха сред ливадата зад гърба й. Чайна насочи коня право напред, смушка го и прелетя над пътната канавка. Единият моторист се опита да я последва, изхвърча във въздуха и моторът му свърши, паднал в плета. Останалите завиха в търсене на порта. Чу се вик и моторите забързаха към най-близкия проход през бодливите клони.
	Чайна препускаше по изровена от трактор широка бразда, следваше я по дължината на ливадата. Зад нея колелата на моторите са въртяха гневно и хвърляха кал. Един от мотоциклетите се откъсна напред, изпревари останалите и започни да я настига. Мотористът бръкна в джоба на якето си и Чайна мерна дръжката на пистолет. Без да изпуска юздите, магьосницата смъкна жокейската шапчица от главата си и с рязък замах я запрати в лицето на преследвача. Кръв пръсна от разбития му нос, моторът рязко изви и се преобърна. Чайна не си направи труда да види как преследвачът й пада.
	Сега я догонваха другите мотори. Тя препускаше право срещу плета напред, в движение се приведе и ръцете й затърсиха символите, които бавно — и напълно безболезнено — беше издълбала в кожата на коня. Докосна ги, те мигом станаха горещи и засветиха.
	Две грамадни, великолепни, електриковосини крила изникнаха от плещите на животното, разгънаха се, един от мотористите изруга, друг се преметна и падна, конят препусна по-бързо, скочи, вдигна се от земята и полетя над плета, а огромните крила биеха въздуха. Чайна полетя с него, прегърнала шията му, насочвайки го над ливади, поля и синори. Хвърли поглед назад и видя как моторите обръщат и се изтеглят обратно към пътя.
	Полека снижи полета на животното, насочи го към двора пред конюшните, земята приближи и изведнъж ритмичният тропот на копита замени плясъка на крилата. Магьосницата прокара пръсти по символите и крилата се стопиха, оставяйки само измамни за окото светли ивици във въздуха. Чайна улови отново юздите, дръпна ги, спря и скочи от седлото, викайки слугите на помощ. После целуна коня по шията, потупа го окуражително, подаде юздите на човека, който се грижеше за животните и хукна към колата си. Двигателят изръмжа, гумите се завъртяха диво и магьосницата изхвърча на шосето, преследвана по петите от мотоциклетистите.


>	27.
>	Мантис

	По-отблизо Ловците на чудовища се оказаха много готини типове. Танит беше напълно сигурна, че, ако тя и Били-Рей сгафят, Ловците имат заповеди да ги убият веднага, но иначе тримата се разбраха отлично. На път към хотел „Среднощ“ се смяха, майтапиха се и само Сангуайн остана встрани от веселбата. Отново се цупеше.
	Паркираха край пътя и се запромъкваха сред дърветата. Малко по малко шегите стихнаха, докато в един момент и четиримата вече се прокрадваха напред в пълно мълчание.
	Донегън вдигна свитата си в юмрук ръка, после махна на другите да се приближат. Танит пролази напред и легна до него. Сангуайн легна от другата му страна.
	Пред тях сред дърветата се откри сечище. По краищата му, наредени в широк кръг, стояха на стража въоръжени мъже и жени. Бяха около тридесетина.
	— Страхотно — прошепна Грейшъс. — Не е за вярване. Какво ще правим сега?
	Донегън погледна часовника си.
	— До пладне остават седем секунди — рече. — Четири. Три. Две. Едно.
	Насред сечището от нищото изникна дървен гредоред, тухлена зидария и бетон се заиздигаха от земята, оформяйки стени и подове. Стъкла покриха прозоречните рамки, цветове плъзнаха и нашариха всичко. Хотел „Среднощ“ проскърца за последно и застина на място. Миг по-късно входната му врата се отвори.
	Навън се заизсипваха магьосници, всеки с преметната на гърба мешка. Десетина се строиха пред хотела, зад тях продължаваха да излизат други и други. Двадесет души. Тридесет. Когато потокът най-сетне секна, отвън се бяха събрали може би петдесетина мъже и жени и тихичко си приказваха. Преди вратата да се затвори, Танит мерна вътре сивите униформи на секачи. Петдесет души, плюс тридесетимата на пост, плюс кой знае колко още вътре в хотела…
	— Мисля, че леко ни превъзхождат по брой — прошепна Донегън. — Освен ако Грейшъс не предложи революционен план, с който да изравним силите…
	— Смешно е, че го казваш — сряза го Грейшъс, — защото не, нямам такъв план. Освен ако не броим факта, че си нося мобилния. Предлагам да го използваме, за да звъннем да ни пратят подкрепления.
	Танит огледа прозорците на хотела.
	— Никакви подкрепления. Първо, ще им трябва сума ти време да стигнат до тук, второ, силите ни бездруго са малко, да не ги разкъсваме допълнително. Няма да искаме помощ. Изпратени сме да свършим една работа, така че давайте да я вършим.
	— Четирима души срещу осемдесет? А и не знаем колко човека има още в хотела.
	Танит поклати глава.
	— Не е необходимо да се бием с тях. Това не влиза в задачата. Гастли заръча само да деактивираме системата за телепортация, така че да не могат да пращат повече войски тук.
	Върху това и ще се съсредоточим.
	— Не можем да минем през такава охрана — обади се Сангуайн, — но аз бих могъл да вляза сам.
	Донегън сбърчи чело.
	— Нетипично храбро от твоя страна.
	— Нищо подобно. Да ви влача със себе си, идиоти такива, ще значи да се забавя прекалено много и в резултат да ме убият. Откъде се изключва тая телепортационна система?
	— На втория етаж — рече Донегън — виси стенен часовник. Натисни с длан циферблата и завърти съвсем леко наляво. Ще чуеш щракване и то ще ти подскаже, че системата е изключена.
	— Звучи лесно — намеси се Танит.
	— Лесно си е — отвърна Сангуайн. — Ще ме целунеш ли за късмет?
	— После ще се целувате — сряза го Грейшъс.
	— Можем да ти стиснем ръка? — предложи Донегън.
	— Не им обръщай внимание — каза, Танит, привлече го към себе си и го целуна силно и страстно. — Тръгвай сега. И не поемай глупави рискове.
	— Кой, аз? — рече Сангуайн. — Никога.
	И потъна в земята.
	Танит вдигна очи към Ловците.
	— Ако Били-Рей не успее да се добере до часовника, как предлагате да се справим с целия тоя народ?
	— Много предпазливо — отвърна Донегън.
	— Какво ще кажете да побегнем с крясъци? — рече Грейшъс. — Те ще ни последват. А после, тъкмо когато решат, че са ни докопали, ще паднат право в капана ни.
	— Окей — съгласи се Танит. — А какъв ще е този капан?
	— Голяма дупка в земята, която предварително ще сме изкопали и ще сме я покрили с клонки.
	Танит се смръщи.
	— Мислех, че все пак имаш някакъв ум в главата.
	Грейшъс се смръщи неразбиращо в отговор.
	— Кой пък те излъга така?
	— Грейшъс притежава предимно теоретични знания — намеси се Донегън. — Оставя същинското мислене на хора като мене и тебе, както и на малките кученца, които среща в живота.
	— Често невежите са най-мъдри.
	От хотела се чу трясък на счупено стъкло, Танит обърна бързо глава натам, точно, за да види как Сангуайн изхвърча от най-високия прозорец. Магьосниците долу се отдръпнаха и тексасецът се стовари на земята сред водопад от натрошени стъкла. Танит цялата настръхна. Сангуайн падна по очи и остана да лежи неподвижен доста дълго. После се закашля.
	Миг по-късно входната врата отново се отвори. Магьосникът на име Мантис излезе от хотела и разгъна високото си тяло, приведено, за да мине под горния праг. Танит знаеше малко за живота на генерала. Той принадлежеше към същия безполов вид същества като доктор Най, притежаваше същите несъразмерно дълги крайници, макар и не така тънки. Беше два пъти по-висок от всички останали магьосници тук, кожата му беше бледа, набръчкана, а тялото му беше плътно, макар и непохватно увито в нещо като целофан. Само главата на Мантис оставаше скрита под шлем, подобен на несъразмерно голям противогаз. Приличаше на гигантско насекомо, което се наведе и се вторачи в Сангуайн.
	После генералът рязко се изправи, сякаш дочул някакъв звук. Танит се сви и се приведе, затаила дъх. Рискува да надникне отново и видя как земята под Били-Рей се разтвори и той потъна надолу. Мантис изведнъж направи невъзможно бързо движение и пръстите му се сключиха около глезена на тексасеца. После съществото го изтегли вън от пръстта и го захвърли зад гърба си. Сангуайн се тресна във фасадата на хотела и се свлече на неподвижна купчина.
	По нареждане на Мантис магьосниците завързаха Били-Рей за глезените, преметнаха го през един близък клон и се увесиха с главата надолу. Той остана да се полюшва там в безсъзнание.
	Танит още наблюдаваше сцената, когато до нея се обади Донегън:
	— Ще имаш ли нещо против, ако просто… избягаме?
	Не, Танит не би имала нищо против. Нямаше нужда дори да употребяват думата „бягство“. Щяха да го нарекат стратегическо отстъпление или изтегляне, или пък прегрупиране на силите. Но когато Валкирия и другите разберяха, че Танит е изоставила Били-Рей Сангуайн в ръцете на врага, без дори да направи и опит да го спаси, всичките им подозрения можеха да се потвърдят. В техните очи тя вече с пълна сигурност щеше да бъде една хладнокръвна, безчовечна психопатка, на която не може да се има никакво доверие. А частица от Танит силно желаеше да й се доверяват. Не знаеше що за частица беше тази, нито къде в съзнанието й се намираше, но частицата си я имаше и толкоз.
	— Няма да го изоставим — отвърна. — Той ми е годеник и ние с вас ще го отървем.
	— Имаш ли план как да стане?
	— Зависи — отвърна русата магьосница. — Носите ли някакви оръжия с вас?


	Танит вдигна ръце над главата си и на висок глас обяви, че ще излезе на открито, за да не му се прииска на някого да ги обезглави изненадващо. Магьосниците на пост се разстъпиха пред нея и тя излезе бавно насред сечището, а генерал Мантис се втренчи отвисоко в нея.
	— Здрасти — рече му Танит. — Искам да си поприказваме.
	Малките жълти очички на Мантис неестествено се уголемяваха от дебелите лупи на противогаза.
	— Дошла си да се предадеш ли?
	— Че защо ми е да се предавам?
	Гласът на съществото имаше странен акцент, но не беше така писклив като фалцета на Най.
	— Защото си издирвана за убийството на Върховен маг Куинтин Стром. Всъщност, и господин Сангуайн е издирван за същото.
	Танит се засмя.
	— Били-Рей само ме вкара в Убежището. Аз отрязах главата на Стром. Но не, не съм дошла да се предавам. Тук съм, за да преговарям по условията за освобождаването на моя годеник, гореспоменатия Били-Рей.
	— Какво можеш да ни предложиш като основание на преговорите?
	— Информация. Мога да стана двоен агент. Знам всички тайни и планове на ирландското Убежище.
	— Кажи ни как да обезвредим щита около Ирландия и веднага пускам Сангуайн на свобода.
	— А, _тази_ точно информация за съжаление не притежавам. Но питайте нещо друго. Какво обичат да закусват ирландците, кои програми гледат по телевизията… Такива неща.
	— Назови ми настоящото местоположение на Мъртъвците.
	Танит примигна.
	— Ако можех, щях да ви го кажа, ама те не ми дават отчет къде смятат да ходят. Честно казано, нямат ми много доверие. Не бих казала, че ги виня. Защото — ето ме на, дошла съм при вас и ви предлагам да стана двоен агент. Такова поведение не заслужава много доверие, а, как смятате?
	— Разполагаш ли с каквато и да било информация, която би могла да ни е полезна?
	— Купища такава информация имам — отвърна Танит. — Не сте ме питали например защо с Били-Рей въобще сме тук.
	— Допускам, че са ви пратили да ни попречите да продължим да използваме хотела като транспортно средство.
	— О. Да, така е.
	— Ако нямаш какво повече да споделиш…
	— Чакай малко сега. Дай ми да помисля. А, да! Със Сангуайн не дойдохме сами. Тук сме с Ловците на чудовища.
	— Бейн и О’Калахан?
	— Познавате ли ги?
	Мантис кимна.
	— Чел съм книгите им.
	— Какво ще кажете тогава за размяна? Вие ми давате Били-Рей, аз ви давам Бейн и О’Калахан. Можете да ги затворите, да ги убиете, да се снимате с тях, каквото там си решите.
	— Ще предадеш съюзниците си?
	— Лоялността ми е плаващо понятие.
	— Изкушаващо предложение — отвърна Мантис. — Ловците на чудовища могат да създават много главоболия. Оставени на свобода, представляват сериозна заплаха за плановете ни.
	— Имаме сделка значи?
	— Но ти и господин Сангуайн също представлявате такава заплаха, а към момента вас вече сме ви заловили. Да ви заменя с Ловците на чудовища ми се струва малко нелогично.
	— Още не съм приключила с преговорите.
	— Напротив.
	— Имам и малко пари в джоба.
	— Задръжте госпожица Лоу.
	Един секач пристъпи напред.
	— Ако направиш още една крачка — предупреди Танит, — Бейн и О’Калахан ще открият огън.
	Малките очички на Мантис примигнаха зад стъклата.
	— Искаш да повярвам, че двамата са достатъчно близо, че да могат да ни навредят?
	— Няма нужда да са близо — отговори Танит. — Знаете каква е репутацията им. И двамата са отлични снайперисти. В момента са качени всеки на по някое дърво и те държат на мушка.
	В гласа на Мантис се промъкна развеселена нотка.
	— Само преди миг се канеше да ги предадеш.
	— Блъфирах.
	— Откъде да знам, че и сега не блъфираш?
	— Предлагам да почакаме и да видим, а?
	Мантис я погледа мълчаливо секунда-две, после обърна глава.
	— Господин Хабергеън, ако обичате.
	Хабергеън беше брадат мъж, въоръжен с пушка. Той пристъпи до ръба на сечището, опря пушката в краката си и разкърши рамене. В първия миг не се случи нищо. След това обаче сякаш токов удар мина през тялото му и от него израсна щит от синя енергия, разгърна се, разшири се, достатъчно голям, за да обвие и хотела, и всички хора пред него.
	— Силата на Хабергеън има за задача да ни пази от досадни куршуми — обясни Мантис на Танит и махна на двама секачи. Те пристъпиха с отключени белезници в ръце, а Танит извади меча си. Наоколо припукаха енергийни лъчи и защракаха затвори на пушки.
	— Ако направиш някоя глупост, ще умреш — рече Мантис.
	Танит се поколеба, после се усмихна насила и остави секачите да й вземат меча.
	— Отлично решение — каза генералът. После се обърна към двамата магьосници, които през цялото време бяха стояли редом с него. — Реджис. Ашионе. Всеки от вас да вземе по двадесет души и идете да заловите Ловците на чудовища. Не поемайте рискове.
	Реджис и Ашионе кимнаха и тръгнаха да изпълнят задачата, а Мантис се обърна отново към Танит.
	— Това — рече — навярно е най-калпавият и необмислен опит за спасяване на затворник, който някога съм виждал.
	— Чудна работа — възкликна Танит. — Взе ми думите от устата!


>	28.
>	Пръчката

	Може и да бяха хванали обикновен международен полет, но — разбира се — летяха в първа класа.
	Скълдъгъри седеше до прозореца, увит с шал до носа и смъкнал ниско широката периферия на шапката. Фасадната татуировка трябваше да се използва само в наложителни случаи, така че уговорката сега беше скелетът да седи така опакован през целия полет и да се преструва на заспал. Задача, с която той щеше да се справи блестящо от Дъблин, та чак до Париж. С Валкирия обаче нещата не стояха така — в краката си тя чувстваше гъдел, както всеки път, когато беше неспокойна и когато й се приискваше да тича и да удря. Но стоеше спокойно, като послушно момиче.
	Гастли и Ревъл седяха от противоположната страна на дъската. За да скрие белезите си, шивачът беше омотан също като Скълдъгъри. Трябваше да будят възможно най-малко подозрение. Не беше лесно — не и със Страха, който се взираше злобно във всички, и със Сарацен, който палаво бъбреше със стюардесите.
	Валкирия смушка Скълдъгъри.
	— Отегчих се.
	— В момента медитирам — долетя приглушен отговор.
	— Ще ни пуснат ли филм да погледаме?
	— Пътят до Франция е само два часа. Няма да ни пуснат филм.
	Изведнъж я осени неочаквана мисъл.
	— Какво ще стане, когато минем през щита? Ще изпадна в кома ли?
	— Де тоя късмет.
	— Моля?
	— Щитът е предназначен да държи хора вън, а не вътре. Няма да има проблем.
	Капитанът на полета заговори нещо по уредбата. Валкирия хващаше всяка трета френска дума, но разбра, че не става дума за нищо интересно. Изчака съобщението да отмине и пак сръчка Скълдъгъри.
	— Искаш ли да си поприказваме за случая?
	— За мистериозния неуловим мъж? Какво има да приказваме?
	Момичето сви рамене.
	— Чудех се дали не са ти хрумнали нови теории по въпроса, които да искаш да споделиш. С теб обикновено използваме спокойните моменти, за да обсъждаме случаите си.
	— Само дето спокойни моменти напоследък липсват.
	— Не искаш да говорим за случая, значи. Добре. Какво ще кажеш тогава да поиграем на въпроси и отговори?
	Скелетът се извърна да я погледне. Момичето видя отражението си в слънчевите очила, които беше добавил към маскировката.
	— Притеснена си, нали?
	— Не съм притеснена. Просто съм…
	— Разтревожена.
	— Разтревожена звучи по-лошо и от притеснена. Не, любопитно ми е. Любопитно ми е да видя какво има да става.
	— Ще ти кажа какво има да става — отвърна скелетът. — Ще кацнем в Анеси и ще се промъкнем покрай охраната на летището, като пътем обезвредим всички камери. После ще наемем или откраднем някоя голяма кола и ще пътуваме с нея около два часа.
	— Звучи вълнуващо.
	— А после ще зарежем колата и ще продължим пеш.
	— Именно тази част я очаквам с най-малко нетърпение.
	— Една хубава разходка ще ти се отрази добре.
	— Сарацен каза, че ще ходим през планини. На това аз му викам скално катерене.
	— Не, нарича се туристически преход. Ще се справиш. Та, след няколко дни преход…
	Момичето ахна.
	— Дни?!
	— … ще стигнем до град, наречен Улфсонг или, както биха казали във Франция, Chant de Loup. Там ще се опитаме да убедим някого да ни вкара в тайната база на френското Убежище, към която всъщност сме се запътили.
	— Там, където враговете са предупредени да ни очакват.
	— Да.
	— И където се канят да ни поставят засада.
	— Да.
	— Мястото, от което ще се измъкнем живи единствено ако австралийците и африканците междувременно са взели тайното решение да ни се притекат на помощ.
	— Именно. Така че, както виждаш, няма нищо, за което да се притесняваш, да се тревожиш или дори да любопитстваш. Всичко е планирано.
	— А какво ще кажеш, вместо да вървим през планините, двамата с теб направо да прелетим до Улфсонг?
	— Боя се, че няма как да стане. Ще ограничим до минимум използването на магия в онзи район, за да не ни забележат. Върховният съвет е назначил специални долавящи, които сканират от разстояние всички територии и следят за необичайна магическа активност.
	— Стига бе! Ами то… какъв е смисълът да имаме магически сили, ако не ги използваме да правим разни смайващи неща?
	— А де! Но за кратко ще се наложи да се въздържаме.
	— Ами тогава… Може ли да ме носиш на гръб в планината?
	— Категорично не.


	Кацнаха в Анеси и чакаха безкрайно дълго да ги пуснат вън от самолета. Използването на частни самолети и кацането по частни летища беше в пъти по-удобно и значително по-малко досадно. Щом слязоха, Сарацен пое водачеството и ги измъкна вън от летището, ловко заобикаляйки всички полицаи и охранители. Скълдъгъри стопи една камера, наложи им се да прескочат няколко огради, докато най-сетне се озоваха вън на паркинга. Векс влезе в чужд микробус, запали го без ключ и цялата група пътува с него около два часа, докато най-сетне спряха и отбиха край шосето.
	Валкирия изскочи навън и се покатери на една скала, за да огледа наоколо. От едната им страна се простираше езеро, от другата — планини, а над главите им — слънцето. Франция наистина беше красива като пощенска картичка.
	Междувременно Мъртъвците се преоблякоха в обичайните си дрехи. Валкирия вече носеше бойното си снаряжение — черният екип, който й беше ушил Гастли, беше подходящ за всякакви случаи.
	Момичето мерна лъскавите бели кости на Скълдъгъри и веднага отвърна поглед, а после се засмя на собствената си реакция.
	Страха я подмина, приковал очи върху компаса в ръката си. Момичето чу зад гърба си гласове и се обърна. Пред очите й се изправиха Мъртъвците.
	Скълдъгъри беше облечен от глава до пети в черни кожени дрехи — стари и протрити. Ботушите му бяха дебели и тежки, със стоманени носове и също стари, но затова пък лъснати като огледало. Лявата му ръка беше облечена в метална ръкавица, черна и без блясък, която я покриваше от китката до рамото, със специална открита става на лакътя. Вместо в кобура под мишницата, сега пистолетът му висеше ниско на дясното бедро. От другата страна на колана му беше окачен меч в ножница.
	— Леле майко — проточи Валкирия.
	Скелетът вдигна очи към нея.
	— Нали не очакваше, че ще влизам в битка с костюм и вратовръзка? Екипът ми може и да не е толкова здрав като твоите дрехи, но върши работа.
	Момичето плъзна очи по другите от групата, които бяха екипирани по сходен начин.
	— Така ли бяхте облечени по време на войната с Меволент?
	— Така — отвърна Скълдъгъри. — Или приблизително така.
	— Дори нямаш шапка.
	Скелетът посегна през рамо и вдигна върху главата си качулката на черната дреха.
	— Доволна ли си сега?
	— Изключително. А бронираната ръкавица що за чудо е?
	Скелетът смъкна качулката и протегна лявата си ръка.
	— В стари времена смъртните влизали в битка с меч в едната ръка и с щит в другата. Магьосниците обаче не правим така, защото няма да ни останат свободни ръце, с които да боравим с магията, тъй че разчитаме на този тип брони. Могат да спрат удар от коса на секач, което е и основното им предназначение.
	— Яко.
	— Тъкмо имам още една с твоя размер.
	— Не, благодаря.
	Скелетът наклони глава на една страна.
	— Във видението на Касандра носех точно същата ръкавица — обясни Валкирия.
	— Да, но беше на дясната ти ръка — поправи я Скълдъгъри — и покриваше само китката ти. А дори и да се беше видяла да носиш точно същата броня, която смятам да ти дам, това пак нищо нямаше да означава. Бъдещето не се решава от това дали носиш ръкавица, или не. Ако сега откажеш да я сложиш, бъдещето може пак да си се случи, само дето ти ще си по-уязвима в битките, които ни предстоят следващите дни. Дрехите на Гастли те пазят, но допълнителната броня ще ти бъде само от помощ.
	Валкирия въздъхна.
	— Добре. Ще я нося. Готина ли е на вид?
	— Много. Розова е.
	— Няма да я нося!
	— В много готин нюанс на розовото е.
	— Скълдъгъри… занасяш ли ме?
	— Малко.
	— Мразя те!
	Скелетът се измъкна от групата за момент и след малко се върна с една продълговата торба. От нея извади бронирана ръкавица от китката до рамото — черна като неговата — и я държа, докато момичето си промуши ръката вътре. Закрепена на място и пристегната, ръкавицата лягаше плътно, без да създава неудобство. Валкирия сви ръка в лакътя няколко пъти, за да пробва металната става на сгъвката. Бронята следваше движенията й като втора кожа.
	— А меч ще получа ли?
	— Не — отвърна скелетът. — Но пък ти донесох ето това.
	После бръкна пак в торбата и извади една пръчка.
	Момичето зяпна.
	— Какво?
	— Наистина ли си помисли, че съм забравил обещанието си да ти подаря пръчка за Коледа?
	— Сега не сме Коледа.
	— Честит рожден ден тогава.
	Валкирия взе пръчката от ръката му. Беше от някакво тъмно дърво, дебела около три сантиметра и с шестоъгълно сечение. Върху й бяха издълбани символи. Беше странно студена на пипане.
	— Хубава е, нали? — попита Скълдъгъри.
	— Това си е пръчка.
	— Специална пръчка.
	— Това е пръчка!
	— Е, да, но, както вече казах, специална пръчка. И най-острата коса на секачите не може да я порази или пререже. Поне така мисля. А и съм те тренирал да се биеш с пръчки. Танит също ти е показвала. За да превърнеш тази пръчка и електрошокова палка, трябва само да натиснеш с палец ето този символ тука.
	Скелетът й посочи символа, момичето го натисна, но пръчката си остана пръчка.
	— Хмм — проточи Скълдъгъри.
	— Счупена е — рече Валкирия.
	— Да, явно не работи.
	— Подаряваш ми счупена пръчка за рождения ден.
	— И счупената пръчка си е все пръчка, нали?
	— Наблюдение, което ни връща към факта, че ми подаряваш пръчка за рождения ден! Искам меч.
	— Не искаш меч. Мечовете са остри. Особено тези, които ние носим. Човек може да си отреже пръста с такъв меч. Докато с пръчка това няма как да стане. Най-малкото, защото не е остра. Освен това не работи. Така че е напълно безопасна.
	— Не искам напълно безопасно оръжие! Искам опасно оръжие, от което хората да ги боли.
	Скелетът взе пръчката от ръката й, замахна и я фрасна с нея по главата. Валкирия изохка, а Скълдъгъри кимна:
	— Видя ли? Боли си.
	Момичето дръпна пръчката и го цапардоса по черепа.
	— Ох — рече скелетът.
	— Сега не ти е толкова смешно, нали?
	— Разбира се, че не. Смешно е, само когато се случва на другите хора. Очевиден принцип, мислех, че отдавна си го схванала.
	Валкирия замахна втори път към него и тогава издълбаните върху пръчката символи неочаквано засветиха.
	— Уха!
	— Ето — рече скелетът. — Използва се за пръв път, явно й е трябвало малко време да загрее. Презарежда се от само себе си при контакт с кожата ти. Шокът от заряда е достатъчен да обезвреди човек с нормален ръст. Не се тревожи, ефектът е временен. Жертвите се будят с главоболие и толкоз.
	— Е — кисело се съгласи момичето, — признавам, доста яка пръчка. Къде да я нося обаче? Ножница ще получа ли, или да си я стискам в ръка?
	— Нито едното, нито другото — отвърна скелетът и извади нещо от джоба си. Малък диск, не по-широк от обикновена контактна леща. Махна на момичето да се обърне с гръб и притиска дискчето отзад на куртката й, близо до едната й плешка. — Това е вид магнит — обясни. — Хайде. Сложи пръчката до него.
	Валкирия прехвърли пръчката зад гърба си и я пусна, когато усети придърпването. Пръчката остана на място, плътно прилепнала за рамото й. Момичето посегна пак, освободи я от магнита, после пак я върна на място. Пръчката пак се залепи и не мръдна.
	— Много добре! — възкликна Валкирия.
	Страха пристъпи към тях.
	— Ако искаме да стигнем до първото, предвидено за лагеруване, място преди залез, трябва да тръгваме веднага — и без да дочака отговор, пое напред.
	Момичето погледна скелета.
	— Последен шанс да ме вземеш на гръб.
	— Съжалявам, Валкирия. Вече си член на Мъртъвците, а никой никога не е казвал, че това е лесна работа.


>	29.
>	Истинската любов на Танит

	Изпод дъските на пода долитаха гласове и разговори, които изпълваха мрака на стаята с полуоформени думи. Танит седеше на пода, окована за радиатора. Дотук с великия й план.
	Най-лошото на белезниците не беше това, че се впиваха в кожата й, а фактът, че напълно я лишаваха от магически сили. Държаха магията на косъм извън досега й — подобно на сърбеж, който не можеш да стигнеш, за да се почешеш, или кихавица, която само дразни, но все не можеш истински да кихнеш, за да се облекчиш. Магията беше близо, ах, толкова невероятно близо и въпреки това русата магьосница не можеше да я достигне.
	През цялото й тяло премина тръпка и Танит затвори очи. Никога не я беше бивало да стои окована.
	После дочу стъпки точно пред вратата. Стъпките спряха, кратко колебание и после — взето решение. Дръжката на вратата се завъртя и вътре пристъпи дребничка магьосница с кестенява коса.
	— Но млъкни, сърце! — рече Танит.
	Аурора Джейн затвори тихо вратата зад гърба си. Последния път, когато Танит беше срещнала хубавката американка, двете с нея се бяха сражавали срещу орда бесни зомбита в лондонското Убежище. Аурора беше там с Векс и групата му в опит да откраднат последния от Богоубийците, който можеше да бъде използван срещу Даркесата в деня, в който Валкирия щеше да приеме неизбежното и да се предаде пред тъмната си страна. Разбира се, Танит пък беше в лондонското Убежище със _своята_ група в опит да унищожи оръжието и да предотврати това някой да се изправи срещу Даркесата. Хубави спомени имаше от тази мисия.
	— Как си, Танит? — попита Аурора. — Вързана за радиатора, а?
	— Май, май така изглежда. На теб пък нещо да не ти стана самотно, та си дошла?
	Аурора се усмихна леко.
	— Не се ласкай повече, че това до нищо добро не води. Сангуайн дойде в съзнание. Все така си виси надолу с главата и три дула сочат право в него. Ако на охраната му им се стори, че планира бягство, ще го гръмнат.
	— Че той от часове виси така — отвърна Танит. — Бас ловя, че се е схванал и едва ли си чувства краката. Оня Хабергеън още ли държи щита?
	Аурора кимна.
	— Опасявам се, че Ловците на чудовища няма да успеят да застрелят никого тази нощ.
	Танит сви рамене.
	— Не съм и очаквала да стрелят. Те въобще нямат пушки.
	Аурора искрено се засмя. Когато търсеха Богоубийците, Ловците на чудовища също бяха в групата на Векс.
	— Точно в техен стил. Реджис и Ашионе ги търсят от часове, но О’Калахан и Бейн си знаят работата. Никой не може да ги намери, ако те самите не поискат да бъдат намерени.
	— Та, какво е чувството — почна Танит — да се биеш срещу тях, след като само допреди няколко седмици бяхте от една и съща страна на барикадата?
	Думите й удариха Аурора по болното място, макар че малката американка се постара с всички сили да скрие това.
	— Май ти си експертката по това да се биеш срещу бившите си приятели?
	— Да, но в мен има Останка — отвърна Танит. — Това ми е извинението. Всъщност, много се изненадвам, че те виждам. Как въобще се уреди с пост при Мантис след всичко, което натвори напоследък?
	— От твоята уста звучи така, сякаш съм извършила нещо много долно. Просто помогнах на едни приятели и заедно с тях се опитахме да направим света по-безопасен за живеене.
	— Под „приятели“ имаш предвид Декстър Векс и Ловците на чудовища. С други думи, настоящите ти врагове.
	— Преди няколко седмици не ми бяха врагове. Не и официално — Аурора пристъпи към прозореца и надникна навън. — Но Върховният съвет действително не ми се доверява изцяло, ако това е, което намекваш.
	— И въпреки това ти се набута да участваш във войната на тяхна страна?
	— И на тяхна страна трябваше да има хора с поне малко мозък в главата.
	— А сега се изправяш срещу приятелите си.
	— Ако си забравила, аз съм американка и повечето ми приятели са американци, а не ирландци.
	— Да… Само дето ирландските ти приятели не са тия, дето нанесоха първия удар.
	Аурора се обърна да я погледне.
	— Ако нямаше Останка в главата, щеше да си в правото си ми ми се правиш на моралистка! Сега обаче няма как твоите думи да ме накарат да се почувствам зле, така че спри да си правиш труда.
	— Може и да не си спомням какво беше чувството да изпитваш вина, но много добре знам как изглежда вината, изписана на лицето. А твоето личице, сладка ми Аурора, е от гузно по-гузно.
	Аурора я загледа, без да каже и дума повече. После приближи и се наведе над русата магьосница. Ако Танит искаше, можеше да я изрита право в лицето. Аурора добре го разбираше. Но й беше все едно.
	— Ако бяхте дошли само вие двамата със Сангуайн — рече американката, — щях да те оставя да изгниеш в тия белезници, а него — да го застрелят, когато се опита да побегне. Но Грейшъс и Донегън са някъде наблизо, а те пък са достатъчно глупави, че да се пробват да ви измъкнат, а Мантис пък е твърде умен и твърде опитен, за да допусне това. Затова, ако Ловците дойдат да ви спасяват, най-вероятно ще загинат.
	— Та, пак да попитам: защо си дошла, Аурора?
	— Спри да ми се хилиш така нагло и ще ти кажа.
	— Дадено.
	Аурора въздъхна.
	— Ще ти помогна да избягаш.
	— Време беше да си дойдем на думата.
	— Приемам, че си пратила гаджето си да обезвреди телепортационната система на хотела, нали? Знаеш ли дали е успял да го стори?
	— За съжаление така и не успя да ми каже.
	— До полунощ остават петнадесет минути. Ако хотелът си остане на мястото, Мантис ще почне да ви разпитва и двамата, за да разбере как да задейства системата отново. Стане ли това, аз вече няма да имам достъп до теб.
	— Затова просто отключи белезниците, дай си ми меча и ме остави сама да избягам.
	— А как ще се добереш до Сангуайн?
	— Трябва ми диверсия, нещо за отвличане на вниманието — отвърна Танит. Замисли се, но после лицето й просветна. — Сетих се. Ще ти отрежа главата и ще те хвърля от покрива. Това върши отлична работа, от опит знам.
	— Може да се изненадаш, но идеята не ми се нрави.
	— Какво предлагаш тогава, Аурора?
	— Ще облечеш куртката ми и ще се престориш на мен. Ще кажа на Мантис, че си ме нападнала и не съм могла да те спра. Междувременно ще се опиташ да стигнеш до Сангуайн и да избягате.
	— Моят план по си ми харесва. В твоя план не обезглавявам никого, а днес е вторник. Вторник е ден за обезглавяване.
	— Ще бягаш ли, или не?
	— Добре — отвърна Танит и протегна ръце максимално, за да може Аурора да отключи белезниците. — Ами мечът ми?
	— Нали ще се преструваш на мен. Аз не нося меч.
	Танит се изправи, вече свободна.
	— Ами почни да носиш. Без меча си не тръгвам.
	— Няма да е кой знае каква маскировка, ако…
	— По-скоро бих изоставила Били-Рей, но не и меча си.
	— Добре! — раздразнено отвърна Аурора. — Върви да освободиш Сангуайн, аз ще видя какво мога да направя по въпроса за меча.
	Танит се усмихна.
	— Видя ли? Ето компромис, от който всички са доволни.


	Слънчевите очила и бръсначът на Сангуайн бяха на земята точно под него. Тримата наобиколили го магьосници бяха очевидно отегчени, но не смееха да свалят очи от увисналия затворник. Оръжията им дори не трепваха. Пръстите им лежаха на спусъците, в случай че пленникът реши да сложи край на живота си с някое необмислено потрепване. Професионалисти.
	Танит оцени ситуацията само с един поглед. Беше дръпнала качулката на Аурора надолу, за да скрие лицето си. Дотук нещата се развиваха добре. Лесно се смеси с вражеските магьосници, като си държеше главата ниско наведена. Хората наоколо бъбреха, майтапеха се и никой не й обърна никакво внимание. Щитът на Хабергеън представляваше купол, покрил целия хотел. Магьосникът седеше на земята с кръстосани нозе, положил ръце с дланите нагоре върху коленете си, а точно в момента се прозяваше. Колко полезна беше способността му, но пък колко скучна!
	Някъде вън сред дърветата хайка преследваше Бейн и О’Калахан. Танит се надяваше Ловците все пак да се навъртат близо до мястото, което първоначално си бяха определили за среща. По-лошо от това да се върне в Дъблин без Сангуайн, беше да се върне без Ловците на чудовища.
	Танит небрежно си проправи път до годеника си, подминавайки магьосници, които вече си поглеждаха часовниците. Оставаха й секунди. Тя полека заобиколи седнал на земята мъж, който тихичко настройваше китарата си, доближи на пет крачки от дървото със Сангуайн и тогава удари полунощ. Хотелът не изчезна и всички очи се обърнаха към тексасеца.
	Танит видя златната възможност. Разблъска стражите и изрита Били-Рей в корема.
	— Какви си ги свършил? — изръмжа му с най-добрия си американски акцент, а Сангуайн се завъртя безпомощно на въжето, борейки се за въздух. — Казвай как да го поправим!
	— По-полека — рече й един от магьосниците стражи и сложи ръка на рамото й.
	Танит с едно тръсване се освободи от ръката, като внимаваше да стои с гръб към всички. Тогава вратата на хотела се разтвори с трясък и Аурора Джейн изхвърча навън с меча на Танит в ръце, следвана по петите от Мантис.
	— Арестувайте госпожица Джейн! — нареди генералът. — И пазете затворника!
	Танит грабна бръснача на Били-Рей, завъртя се, отваряйки го в движение. Изрита магьосника, който я беше докоснал, като в същото време преряза въжето, на което висеше тексасецът. Той рухна на земята, Танит се приведе под един запратен енергиен лъч, ръката на Сангуайн я стисна за глезена и тя се остави да бъде завлечена в подземния студ и мрак.
	— Почнах да мисля, че си ме забравила — рече й Били-Рей, когато тътенът на ронещата се пръст затихна.
	— Аурора Джейн — прекъсна го Танит. — Тя ни помогна. Трябва и ние да й помогнем.
	Не можеше да види лицето на Сангуайн, но си представи изражението му.
	— Ти сериозно ли? Скъпа, не си чувствам краката и главата ми се мае. Трябва да остана няколко минути тук, долу, да си възвърна силите.
	— Били-Рей, мачът ми е у нея. Не тръгвам без меча.
	— Понякога ми се струва, че обичаш меча си повече, отколкото обичаш мен.
	Танит не отговори.
	Сангуайн я грабна, пръстта се размести и се зарони край тях — двамата отново се движеха, докато над главите им не се мерна светлинка. Танит зърна звезди, после някакви крака, после ръката на Сангуайн посегна нагоре и звездите изчезнаха, а магьосниците — вече трима — пропаднаха пак надолу и студа.
	— Аурора — рече високо Танит. — Не се паникьосвай. Ние сме.
	От мрака долетя гласът на Аурора.
	— Мантис ме откри — избъбри тя. — Отидох да взема меча ти и той ме откри. Казах му, че искам само да разгледам острието. Но май не ме бива за лъжкиня. Но го взех. Меча ти де. Взех го.
	— Аурора — отвърна Танит, — добре ли си?
	Остър кратък смях.
	— Имам малко клаустрофобия. Малко. Съвсем мъничко. Просто се опитвам да не изпадна в паника, това е. Но май не ми се получава — нещо съм дефектна явно. Хип-хип ура за мен! Добре. Сега спирам да говоря.
	— Били-Рей — рече русата магьосница, — давай към колата. Бейн и О’Калахан ще ни чакат там.
	Потеглиха. Този път по-бързо — тътенът на пръстта край тях беше още по-силен. Танит нямаше нищо против. Справили се бяха. Успешно бяха отрязали единствения път, по който Върховният съвет можеше да вкарва свои хора на ирландска територия. Русата магьосница се усмихна на себе си. Мисията изпълнена. Това вече _трябваше_ да докаже на Валкирия, че Танит също е от добрите.


>	30.
>	Разказите на Мъртъвците

	Макар и никога преди да не беше правила подобно наблюдение, сега Валкирия забеляза, че ходенето пеша е невероятно скучно занимание.
	Беше гледала сериите на „Властелинът на пръстените“, където всички герои непрекъснато се катереха и слизаха из разни планини, но там това приличаше на истинско, смислено приключение. Във филмите никой не изглеждаше особено уморен, никой не се оплакваше, оня тип Арагорн изглеждаше адски секси с наболата брада и дългата коса, а всъщност що за глупости й се въртяха из главата? Бради? „Властелинът на пръстените“?
	Крачки и още крачки напред. Крачки и скука.
	Господи, колко й беше скучно.
	— Скучно ми е — обяви момичето.
	— Чухме вече — отвърна Скълдъгъри.
	— Във „Властелинът на пръстените“ изглеждаше много по-забавно.
	— И това го чухме.
	Декстър Векс скочи на една скална площадка и плъзна поглед по планинските хребети, които ги заобикаляха отвсякъде.
	— Само виж тази гледка! Сериозно, само я виж. Как е възможно да се умориш да гледаш нещо подобно?
	— Ами успях някак си — отвърна Валкирия и го подмина, забола поглед в краката си. — Същата гледка я видяхме тази сутрин. И вчера я видяхме. Бас ловя, че тази вечер пак ще я видим.
	Векс скочи обратно на пътеката и тръгна успоредно с момичето.
	— Просто си кисела.
	— Не съм _просто_ кисела. В случая ми няма нищо „просто“. Кисела съм, ама в космически мащаби. Свикнала съм да се возя в Бентлито и да летя. Това ходене пеша е направо… глупава работа.
	— Не мога да не се съглася — обади се някъде отпред Сарацен и преметна раницата си на другото рамо. — Явно вече остарявам.
	— Искаш да кажеш, че си се _отпуснал_ — поправи го Ревъл. — Не си в такава добра форма както преди.
	— Добрата форма няма нищо общо с това, че краката ми се подбиха и много ме болят.
	— Разглезил си се — намеси се и Страха. — Изнежен живот живееш. Преди беше корав.
	Сарацен направи недоверчива гримаса:
	— Тъй ли? Кога е било това?
	Страха погледна Валкирия.
	— Шегува се. Всички се шегуваме. Сарацен е един от физически най-силните мъже, които съм имал честта да познавам. Веднъж бяхме в Сибир…
	— Ох, не пак тази история! — прекъсна го Сарацен, видимо притеснен.
	— Тихо! — сряза го Страха. — Та, бяхме в Сибир. Възложено ни беше да убием един човек, толкова ужасен, че собствените му хора го наричаха Касапина. Опитахме се да го сторим и не успяхме. Бяхме принудени да бягаме и по пътя се разделихме. Когато се събрахме отново, Сарацен го нямаше. Чакахме го на уреченото място. Не дойде. Пристигна телепортаторът, който трябваше да ни отведе у дома, но ние не тръгнахме с него. Приятелят ни беше пленен от Касапина. Трябваше да се върнем и да го спасим.
	— Може ли вече да спреш да разказваш? — намеси се пак Сарацен. — Остави момичето да тъне в съспенса.
	— Глупости — отвърна Страха. — Тя трябва да знае с какви хора работи. Касапина държа Сарацен три дни в плен, Валкирия. Никой не издържаше на разпитите на Касапина повече от двадесет и четири часа. Но Сарацен не само че издържал три дни, но и намерил начин да избяга. Когато го открихме, той вече беше успял да проследи Касапина обратно до дома му, беше овладял съпротивата на жена му и, скрит при нея, чакаше врага да се прибере вкъщи, за да му види сметката. Ние го намерихме и го убедихме да остави тая работа и да тръгне веднага с нас. Той едва ли не отказа, Валкирия. Не му пукаше, че Касапина навсякъде води със себе си десетина от най-добрите си войници — Сарацен настояваше да го изчака и да довърши мисията. Ето такъв човек е Сарацен Ру.
	Векс вече се хилеше неудържимо.
	— Не смяташ ли, че е време да му кажеш истината?
	Сарацен направи притеснена физиономия.
	— Виж, Антоне… — почна. — Работата е там, че ти твърде много харесваш тая история. Всеки път си толкова… горд, когато я разказваш. Направо е удоволствие да те гледа човек. Но тя не представлява цялата, пълната и същинската истина за онова, което всъщност действително се случи.
	— Не разбирам — отвърна Страха.
	— Касапина изобщо не ме е пленявал — отговори Сарацен. — Аз така и не побягнах с вас, когато ни разкриха. Тогава глезенът ми беше изкълчен, не помниш ли? Затова, когато вие, момчета, побягнахте, аз просто се скрих. И по една чиста случайност се оказа, че съм се скрил в мазето на Касапина.
	Страха се свъси.
	— Но… ти се беше разбрал с жена му…
	— „Разбрал“ е едно — намеси се Ревъл. — „Прелъстил“ — съвсем друго.
	Страха се закова на място.
	— Какво?
	— Тя беше истинска хубавица! — побърза да каже Сарацен. — И не беше щастлива с него. Как би могла да е щастлива? Че той от главата до петите беше само косми!
	— Прекарал си три дни в дома му с _жена_ му?!
	— Ами да, него го нямаше, щото ви преследваше вас. Домът му беше най-безопасното скривалище за мен, а и кракът ми трябваше да пооздравее. Там той не би се сетил да ме търси.
	Страха се обърна към останалите Мъртъвци.
	— И вие сте знаели това?
	— Не искахме да разваляме историята, която ти си измисли — намеси се и Гастли. — Толкова хубава беше!
	— Не е за вярване — рече Страха и закрачи напред.
	— Антоне! — тръгна подире му Сарацен. — Антоне, недей така.
	— Толкова се гордеех с теб.
	— Все още можеш да си се гордееш с мен. Правил съм други трудни неща! Помниш ли битката с Венгос в Лийдс? Ами Норуич? Тежки времена бяха. А помниш ли лудите сестри? Как се казваха? Серис и Аспен. Те бая работа ни отвориха!
	— И тях ли ги прелъсти? — сряза го Антон, без да забавя крачка.
	— Не! — отрече Сарацен. — Е, поне не по едно и също време…
	— Вече ще гледам на тебе по съвсем различен начин!
	— О, хайде стига, недей така.
	— Антоне — обади се и Ревъл, — какво пък толкова…
	— Човек, когото си мислех, че познавам — продължи Страха, — човек, когото смятах за приятел, ме е оставил да вярвам в измислици. Как очакваш да реагирам, Ърскин?
	Всички спряха и го загледаха мълчаливо.
	— Е, какво! Ето че и аз мога да се пошегувам с вас — изсумтя Страха.
	Сарацен се втренчи в него.
	— Шегуваш ли се?
	— Много ясно, че се шегувам! Историята с Касапина може и да не е вярна, но това не значи, че вече не те смятам за достоен приятел. Виждал съм те в битка. Виждал съм те да се съвземаш след удари, от които по-слаби мъже буквално биха се разпаднали. При атаката на труповете например.
	— Атаката на труповете ли? — обади се Валкирия. — Това пък какво е?
	— На Валкирия не й трябва да чува тая история! — намеси се Скълдъгъри. Групата отново закрачи напред.
	— Нищо подобно — отговори Страха. — Тя трябва да чуе всички истории. Все пак вече е една от нас.
	— Не искаш да разказваме тая история, само защото ти не участваш в нея — обърна се Векс към скелета.
	Скълдъгъри премълча.
	— Бяхме в Дания — почна Сарацен — и чакахме кораб да дойде да ни прибере у дома. С нас имаше група от още трийсетина магьосници. Бяхме водили сражения с дни, а Куинтин Стром ни помагаше, като държеше Меволент зает чак ни другия край на света. Бяхме дочули, че Венгос е ранен, знаехме, че Серпин едва ли ще се навие да пътува чак до Дания, за да се изправи срещу нас, така че в конкретния момент бяхме доста сигурни, че ще успеем да се доберем до вкъщи без повече проблеми.
	— Но нямахме никакви информация относно местонахождението на лорд Вайл — рече тихо Гастли.
	История с лорд Вайл. Нищо чудно, че Скълдъгъри не искаше да я чува.
	— И така, ние чакахме — продължи Сарацен, — седяхме сгушени на групички около лагерните огньове, разказвахме си истории, пеехме песни. През последните няколко седмици не бяхме дали нито една жертва. Е, имаше доста ранени, но нищо фатално. Чувствахме се силни и уверени. Чувствахме се непобедими.
	— А после от първа ръка узнахме истинския смисъл на думата „непобедим“ — промърмори Ревъл.
	— В един момент вдигнахме очи и видяхме лорд Вайл — заразказва пак Сарацен. — Изправил се беше точно насред лагера ни. Стражите ни бяха мъртви, но ние още не го знаехме. Вайл ги беше избил всичките, съвършено безшумно. Лесна работа за някой като него.
	— Нападнахме го — продължи разказа Векс. — Хвърлихме всичките си сили срещу него. Той убиваше всеки, който се приближеше твърде много. Ларикин беше ранен тежко, но най-сетне Антон успя да пробие защитите на Лорда — вътрешната му същност е много упорита! — и Вайл изчезна. Може би го бяхме надвили, може би се беше отегчил или пък не обичаше да участва в битки, в които силите са горе-долу изравнени… Каквато и да беше причината, той просто си тръгна.
	— Уби дванадесет души от нашите — рече Сарацен. — Сенките му буквално ги бяха нарязали на парчета. Събрахме останките им и до сутринта те вече бяха погребани, а ние се окопахме и зачакахме Лордът да се върне. Корабът щеше да пристигне след три дни, а Вайл със сигурност ни дебнеше.
	— И така, денят превали и слънцето се скри — пое историята Ревъл. — Ние оформихме охраняем периметър. Повярвай ми, тази вечер никой не пееше! Часовете течаха. Дърветата шумоляха на вятъра, совите си подвикваха, нощни животни притичваха… Помня всеки звук от онази нощ, защото и от най-малкото прошумоляване сърцето ми буквално спираше. Но нищо не се случи. Утрото дойде. Неколцина от хората ни повярваха, че Вайл е избягал, може би Антон го беше ранил по-сериозно, отколкото предполагахме.
	— Не го бях ранил — намеси се Антон. — Казах им го. Не ме послушаха.
	— Дойде следващата нощ — заразказва пак Сарацен. — Отново установихме периметъра. Отново подскачахме при всеки тук. А после чухме гласове. Гласовете на хората, които бяхме погребали предния ден. Те ни викаха, молеха ни за помощ.
	Ревъл стрелна Валкирия с крива усмивка.
	— Ние не сме от плашливите. Изправяли сме се срещу черни магьосници, срещу вампири и чудовища от всякакъв калибър. Не ни беше страх от призраци. Повечето призраци дори не могат да те наранят. Но тези гласове… Все ни викаха, викаха… Цяла нощ. Трябваше със сила да задържаме хората да не напуснат лагера и да не се втурнат да помагат. До сутринта нервите ни бяха съвсем изпокъсани. Едва изчакахме да съмне и пратихме група на оглед. Гробовете на погребаните по-предния ден бяха празни.
	— Трябваше да изтърпим още една нощ — продължи Гастли. — Затова за трети път се окопахме и слънцето отново влезе. Няколко часа — нищо. После навсякъде край лагера нещо се раздвижи. В мрака наоколо се бяха изправили хора. Просто стояха и ни гледаха. Нашите хора, онези, които бяхме погребали.
	Валкирия се смръщи.
	— Зомбита?
	— В известен смисъл — намеси се и Векс. — Но не от онези, разлагащите се. Приятелите ни бяха… заразени. Решихме, че които Вайл ги е убил, във всеки един от тях е останала малка чистичка от некромантската му магия. Нали помниш, всичките тези хора бяха нарязани на парчета, но сега бяха отново цели, стояха в тъмното и ни гледаха. А после атакуваха.
	— Когато слънцето изгря, бяхме останали живи десет човека — рече Гастли. — Каквото и да представляваха тези същества, можеха да съществуват само нощем. На сутринта пред очите ни се разпаднаха отново на парчета. Събрахме ги пак, трупахме ги накуп, заедно с телата на мъжете и жените, които бяха загинали тази нощ, и ги изгорихме. Скоро след това корабът дойде и ние се изнесохме максимално бързо.
	— Ако човек оцелее след три такива поредни нощи — намеси се Страха, — не ми трябва да знам друго за него.
	— Я вървете малко по-живо — обади се Скълдъгъри далеч отпред. — Трябва да отхвърлим още път, преди да се установим на лагер за довечера.
	Продължиха напред. Валкирия не сваляше очи от скелета. Знаеше какво е да слушаш как хората говорят за теб, без дори да го осъзнават. Всеки път, когато някой споменеше Даркесата, момичето усещаше как цялата вътрешно се свива. Опита се да не мисли за отвращението, за ужаса, който мъжете край нея щяха да изпитат, ако узнаеха, че младата Валкирия ще се превърне именно в Даркесата, стига само за момент да се поддаде на гласа в главата си.
	Дали и Скълдъгъри усещаше същото? Дали в тишината на самотата и лорд Вайл не шепнеше в неговото ухо? Дали и скелетът не се бореше срещу зова на черната броня така, както и Валкирия се съпротивляваше на чистата неконтролируема мощ на Даркесата? Момичето не знаеше къде Скълдъгъри е прибрал бронята сега. Беше й казал, че е затворена в ковчеже и скрита. Беше й казал, че бронята вече не представлява опасност. Че е окована. Беше й разказал всичко това с небрежен тон, сякаш му беше все едно, сякаш не знаеше, че чувството за власт създава зависимост.
	Разбира се, може за Скълдъгъри то да не означаваше никаква зависимост. А може би той изпитваше такова отвращение от самия себе си, от убийствата и жестокостите, които беше извършил през петте години, когато е съществувал като лорд Вайл, че това отвращение беше изкоренило всяка зависимост, дори и някога да я бе имало. Този вариант също беше възможен. Но Валкирия не вярваше в него.
	Вярваше, че Скълдъгъри е точно като нея самата. Че крие ужасяваща тайна, която, ако бъде разкрита, ще накара всичките му приятели на секундата да се обърнат срещу него, но въпреки това той желаеше да поддържа тази тайна жива. Валкирия вярваше, че мракът, мощта, свободата, клокочещи дълбоко под леденото спокойствие на скелета, са онова гориво, което ще го поддържа жив, дори когато всички други мотиви за живот отпаднат. Всичко, което трябваше да направи Скълдъгъри, беше да се предаде, да позволи на мрака да надделее и тутакси цялата вина, срамът и болката щяха да изчезнат завинаги.
	Валкирия вярваше, че Скълдъгъри е като нея, защото й беше необходимо да го вярва. Ако то не отговаряше на истината, ако беше сбъркала, това означаваше, че е напълно и изцяло сама в този свят.
	И че никой не е в състояние да я спаси.


	Момичето седеше до огъня, протегнало напред ръце в ръкавици в опит да ги стопли. Останалите Мъртъвци също се бяха увили срещу нощния хлад — всички, освен Скълдъгъри, който седеше по турски, без да чувства нужда от топлина.
	Момичето внимателно огледа всеки един от групата — мъже, чиито очи издаваха огромния им опит и истинската им възраст. Закоравели бойци, ветерани от разни войни, воини, убийци и герои. „И злодеи“, помисли си Валкирия. Не съществува такова нещо като истински герой, не и когато става дума за война. Не и когато става дума за живи хора. Дълги години тя беше гледала така на Скълдъгъри — като на герой. В много отношения той все още беше герой в очите й. Преминал през всички онези ужаси, извършил всички онези дела и все пак оцелял след тях, превърнал се в мъжа, който сега стоеше пред нея… че това си беше истински подвиг! Но нещата, които е вършил, когато се е бил предал на мрака, когато се е бил отдал на собственото си отчаяние… Онези неща никога нямаше да бъдат забравени. Нито да бъдат простени. Валкирия знаеше това по-добре от мнозина.
	— Как започна всъщност всичко? — наруши тя мълчанието. — Искам да кажа, как се появиха Мъртъвците? Кой ви събра?
	— Никой — отговори Скълдъгъри. — Просто се намерихме едни други. Така става, когато се опитват да те убият — създаваш си разни полезни връзки. Но аз бях приятел с Гастли и Хоуплес още преди войната да започне.
	— А Хоуплес доведе мен — добави Ревъл.
	Гастли кимна:
	— В началото бяхме само ние четиримата. Бяхме си обикновени войници, биехме се за правилната кауза, стараехме се да не ни убият…
	— Което на някои от нас се отдаваше по-добре, отколкото на други — вметна скелетът. — Когато Серпин ме уби, аз се върнах и станах легенда. Дори смъртта не можела да ме спре, така говореха за мен.
	Векс се усмихна:
	— Чувал съм разни истории: как Скълдъгъри се е вдигнал от мъртвите, за да ни поведе срещу Меволент, как сега войната ще свърши съвсем скоро, до няколко седмици. Но това не се случи. Когато аз най-сетне срещнах воина легенда, живия скелет, бях страшно въодушевен. Очаквах очите му да светят като пламък, очаквах демонстрации на магия, каквато никога не съм виждал. Но вместо това видях… него.
	Скълдъгъри наклони глава настрани:
	— Доволен съм, когато разочаровам хората.
	— А ние се присъединихме малко след Декстър — намеси се Сарацен, като посочи себе си и Страха. — Аз ги впечатлих, когато нападнах сам цял полк от хората на Меволент.
	— Всъщност ти просто се подхлъзна — поправи го Страха.
	— Спри да го повтаряш всеки път. Не съм се подхлъзнал.
	— Нали бях там. Ти се подхлъзна, падна и се изтъркаля по хълма право в лагера на Меволент.
	— Атакувайки. Изтъркалях се в лагера им _атакувайки_.
	— Наложи се да те спасявам.
	— Защо всеки път го казваш с такъв тон? Все едно съм ти създал някакво затруднение? Виеше ми се свят. Вероятно имах и сътресение. Каквито и да бяха точните обстоятелства, това беше много храбра постъпка от моя страна, заради която се запознахме с тези прекрасни хора, които сега седят срещу теб, Валкирия, а после заедно с тях формирахме бойния отряд, в който и ти самата сега членуваш.
	— Не съществувахме официално обаче до деня, в който Мериторий обяви, че му трябват доброволци за една самоубийствена мисия — продължи Скълдъгъри, а оранжевите отблясъци от пламъците играеха по черепа му. — Аз пръв вдигнах ръка.
	— Аз пък вдигнах ръка веднага след него — обади се Гастли. — Мислех, че Скълдъгъри има план.
	— Никакъв план нямах — отвърна скелетът.
	— Но аз тогава не го знаех — довърши Гастли.
	— Искам да се отбележи в протокола — намеси се Сарацен, — че аз изобщо не се заявих като доброволец в тази мисия. Просто в онзи момент се прозинах. Не съм вдигал умишлено ръка, само се протегнах. Но въпреки това ме накараха да тръгна с тях.
	— В края на краищата — прекъсна го Векс, — Мериторий се сдоби със седмина доброволци. Започнаха да ни викат „мъртъвци“ зад гърба, само когато мислеха, че не чуваме. Никой не очакваше да се завърнем живи.
	— Но ние се завърнахме — довърши Ревъл. — Тогава вече почнаха да ни наричат в очите Мъртъвците. След това някак си придобихме репутацията на хора, които се нагърбват с невъзможни мисии и се измъкват живи от тях. Случваше се и да ни раняват, разбира се. Докато аз се възстановявах, мястото ми зае Ларикин. Пак той дойде при нас, когато Скълдъгъри кривна от правия път, когато бяхме съсипани и наистина не знаехме живи ли сме, или умрели.
	— А после, когато Хоуплес загина — тихо довърши Гастли, — Ларикин стана постоянен член на отряда.
	— Докато Серпин не го уби — рече Векс.
	— А няколко месеца по-късно самият Меволент беше убит — добави Скълдъгъри. — А след още няколко месеца войната свърши и Мъртъвците бяха официално разпуснати. Никога не сме допускали, че отново ще има нужда от нас.
	— Ама не стана така — промълви Сарацен.
	— Удряй от сенките — прошепна Векс.
	— Изчезни в мрака — довърши Гастли.
	Последва пълно мълчание, докато Ревъл не каза:
	— Смятам, че трябва да поспим. Утре ни чака тежък ден.


>	31.
>	Улфсонг

	На другата сутрин Валкирия се събуди, закуси неочаквано изобилно и групата отново потегли. Няколко часа по-късно пак спряха, за да хапнат, а когато отново тръгнаха, съвсем скоро се натъкнаха на пътека. Последваха я, докато тя ги изведе на друга, значително по-широка пътека, която Скълдъгъри упорито наричаше път. Насмалко на няколко пъти не изгубиха този „път“ на местата, на които високите треви го бяха погълнали. Полека започна да се стъмва. Гласуваха да лагеруват и тази нощ или да продължат да вървят, всички „за“, един — „против“. Продължиха да вървят.
	Мъглата се появи сякаш от нищото и скри звездите в нощното небе. Валкирия сбърчи чело. Вече не усещаше поривите на хладния въздух по кожата си.
	Гастли щракна с пръсти. Нищо.
	— Или сме навлезли в голям заключен периметър — забеляза — или тази мъгла просто отнема магическите ни сили.
	Мъртъвците оформиха кръг, завъртяха се във всички посоки в очакване на атака. Само Скълдъгъри запази пълно спокойствие.
	— Стигнахме — каза той и вдигна качулката на главата си.
	Бяха стигнали покрайнините на Улфсонг, без дори да го забележат. Сред нищото — стар град, осветен от примигващи факли. По външните стени на къщите бяха изписани символи, едва-едва различаващи се в мъглата, а лицата на хората бяха съвсем дружелюбни. Жителите на градеца не приличаха на врагове, които се канят да нападнат. Скълдъгъри и другите веднага превключиха на френски, а Валкирия само се усмихваше, кимаше и се преструваше, че разбира какво се говори. Накрая обаче се отказа и се съсредоточи основно върху усмивките и кимането.
	Насочиха ги към кръчмата, групата влезе там и момичето усети, че стомахът й направо къркори от глад. Бяха минали часове от последното й ядене, а сега уханието на прясно сготвена храна направо я зашемети. Седнаха на маса до стената, поръчаха ядене и пиене, а докато вечеряха, собственикът на заведението — англичанин с късо подрязана брада — дойде да им прави компания.
	— Здравейте — поздрави ги на английски. — Туристи рядко се отбиват в малкия ни градец. Казвам се Гриф, приятно ми е. Идвали сте и преди, нали?
	— Преди повече от сто години — отговори Векс. — Мястото никак не се е променило.
	Гриф се засмя.
	— Тук нямаме нужда от промени. Външният свят не ни е притрябвал, на когото му харесва — да си живее в него. Ние сме си доволни от тукашното положение. А и защо да не сме доволни? — той се вгледа отблизо в Скълдъгъри и се взря с присвити очи под качулката му. — Е, това вече е нещо, което човек не вижда всеки ден. Вие трябва да сте онзи жив скелет, за когото толкова сме слушали — Скълдъгъри някой си. Добре дошли в Улфсонг, господине.
	— Благодаря — отвърна Скълдъгъри. — Тук при вас често ли падат такива мъгли?
	Гриф сви рамене.
	— Мъглата се надига всяка вечер след залез-слънце и отнема магията ни. Предполагам, това е цената, която плащаме, за да живеем в мир и спокойствие. Първия път, когато мъглата дойде, доведе със себе си привиденията.
	Скълдъгъри наклони глава настрани.
	— Така ли?
	Гриф се приведе към Валкирия и примижа весело.
	— Виждали ли сте някога привидение, млада госпожице? Ужасяващи създания. Уорлоките са им господари. Всяка моя дума е чистата истина, питайте приятелите си. Много, много отдавна привиденията били живи мъже и жени, но после паднали в ръцете на уорлоките. Те ги лишили и от последната капка човечност, свлекли я от тях, като кожа от змия. Последни и страшни са привиденията. Доближиш ли пръст до кожата им дори без да ги докосваш, пръстът ти ще замръзне. Но пипнеш ли ги, ще те изпепели огън, какъвто не си и усещал. Изгаряш, ако се допреш до тях, а и не можеш да ги убиваш. Докопат ли те, край с теб, пътник си и те чака страшна, пуста смърт. Говори се, че ако загинеш, убит от привидение, духът ти е обречен на вечни мъки.
	— Защо ви нападнаха привиденията? — прекъсна го Векс.
	Гриф се облегна назад и повторно сви рамене.
	— Уорлоките ги изпратиха. Не знам защо. Имат си селище горе в планината, уорлоките де. Поне преди имаха. Сега не знам дали още са там. Една нощ неколцина от нашите момчета изчезнаха. Техни приятели после казаха, че отишли да се промъкнат тайно до селището на уорлоките, та да проверят дали са верни всичките тия истории как уорлоките се отдават нощем на противоестествени магически дела. Седмици по-късно изчезналите още не се бяха върнали. Заговори се да тръгнем да ги търсим. А после падна мъглата и с нея дойдоха привиденията. Бяха десетки, минаха по улиците. Мълчаливи, тихи. Убиха мнозина.
	— Как ги спряхте? — попита Валкирия.
	— Не ги спряхме — отвърна Гриф. — Останалите живи побягнахме, докато не излязохме от мъглата. На сутринта тя се вдигна и отнесе със себе си и привиденията.
	— И те не са се връщали повече?
	— Не. Оттогава не са идвали.
	Валкирия сбърчи чело.
	— Но как изобщо живеете тук? Не ви ли е страх? Как спите? По колко ключалки имате на вратите?
	— Заключените врати не спират привиденията — подсмихна се Гриф. — Просто си научихме урока. Вече никой не се качва нагоре в планината. Ако ние не притесняваме уорлоките, и те не ни притесняват.
	— Значи не сте забелязали нищо странно оттогава насам? — намеси се Скълдъгъри. — Уорлоките да са се размърдали необичайно напоследък?
	— Нищичко не сме забелязали — отвърна Гриф. — Може да са си още там, горе, в селището си, а може и отдавна да ги няма. Вече дори не поглеждаме в тази посока.
	— Какво би казал, ако ти съобщя, че има доклади за повишена активност на уорлоките във всички техни известни селища по целия свят?
	— Нищо не знам за това. Затова ли сте дошли? Да проверите дали не са се размърдали? Защото, ако е така, макар че сте наши гости и макар че ние се отнасяме добре с гостите си, няма да ви позволим да се качите в планината.
	— Нямаме такива намерения — побърза да го успокои Ревъл. — Не затова сме дошли. Какви контакти имате с външния свят?
	— Почти никакви — призна Гриф.
	— Значи не сте чули нищо за войната?
	— Нова война, така ли?
	— За съжаление, да, нова война. Война между Убежищата. Улфсонг може да е малък, но е град с горда и древна история. Опълчвали сте се и преди на законите на парижкото Убежище и сте оцелели тук, сами и изолирани. Хванали сте се здраво за независимостта си и не сте се отказали от нея, борили сте се, за да я защитите, дори когато са се опитвали да ви завладеят със сила.
	— Спомням си, да — отговори Гриф. — Бях тук, когато се случи всичко това. Сега, ще ме прощавате, ама аз не говоря така засукано като магьосниците от Убежищата. Ако искате да питате нещо, питайте. Завъртаните приказки ги оставете.
	— Добре казано — промърмори Страха.
	— Добре — съгласи се Ревъл. — Гриф, бихме искали Улфсонг да се присъедини към силите на ирландското Убежище. В замяна ви предлагаме помощ и продоволствие, в случай че ви потрябва.
	Гриф изсумтя и поглади брадата си.
	— Ирландия не е ли малко далечко оттука?
	— Така е. Но алтернативата е да се присъедините към френското Убежище и да воювате срещу нас.
	— Не — прекъсна го Гриф. — Алтернативата е да не се присъединяваме към никого. Защо ни е изобщо да се месим във вашите неразбории? Те нямат нищо общо с нас.
	— Войните обикновено бързо се разрастват.
	— Особено когато човек ги кани доброволно в собствения ги дом. Виждате ми се свестни хора, но ние не сме толкова силни, колкото бяхме преди сто години. Привиденията отнеха най-добрите ни бойци. Няма да можем да ви помогнем кой знае колко.
	— Напротив, ще бъдете от неоценима помощ. Колкото повече съюзници в тила на врага успеем да си осигурим, толкова по-големи стават шансовете ни за успех. Ако се съгласите, помнете, че не сте единствените, които са на наша страна.
	— Кой друг вече се е присъединил към вас?
	— Моля?
	— Колко други градове сте убедили да подкрепят каузата ви?
	Ревъл се усмихна.
	— Сигурен съм, че ще ме извиниш, но някои подробности не могат да бъдат споделяни. Нека кажем, че не са един и два.
	Това си беше нагла лъжа и Валкирия не беше сигурна, че Гриф се върза.
	— В такъв случай — рече кръчмарят, — защо сме ви ние? Както разбирам, взели сте нещата в свои ръце.
	— Още един съюзник никога не е излишен.
	— Е, тоя съюзник няма да сме ние. Не и когато аванпост на Мандат е разположен толкова близо до нас. От Париж ни оставиха на мира толкова дълго, само защото не сме им давали повод да ни тормозят. Върховен маг Мандат не е човек, когото искате да имате за враг — избухлив е и злопаметен. Простете ми, но отговорът ни ще е „не“.
	Скълдъгъри се приведе напред.
	— В такъв случай ще ти кажа, че имаме нужда и от някой, който да ни вкара във въпросния аванпост. Незабелязано.
	Гриф се разсмя.
	— Защо шепнете? И стените имат уши, а? В Улфсонг няма от какво да се боите, приятелю. Тайните не напускат града, бъдете сигурни.
	— Ще ми се и аз да бях така доверчив като теб.
	— Е, ако предпочитате да си останете недоверчиви, аз ще бъда доверчив за всички ни — засмя се отново Гриф. — Никой не може да доближи аванпоста, без хората на Мандат да го забележат. Пътят до там е осеян със сензори и датчици. За да постигнете целта си, ще ви трябва водач, който е влизал вътре и се е върнал жив.
	— Познавате ли такъв?
	— Не, не познавам, а и да познавах, нямаше да ви го покажа. Мандат управлява френското Убежище с железен юмрук. По времето на Върховен маг Требушет беше друго.
	— Познавах Требушет — обади се Ревъл. — Добър човек беше. Почтен. Справедлив.
	— Твърде почтен — поправи го Гриф — и твърде справедлив. Честните мъже скоро попадат на мушката на хора като Мандат. Честните не могат дори да проумеят докъде такива като Мандат са готови да стигнат, за да се докопат до едноличната власт. Тъжен ден за френското Убежище беше денят, в който Мандат стана Върховен маг, а Требушет беше изпратен в изгнание в пустошта. Е, казвам „пустошта“, но той всъщност не отиде кой знае колко далеч.
	— Требушет е още жив?! — възкликна Ревъл. — Значи сигурно знае как се влиза в секретната база тук, наблизо. Гриф, моля те, ако ти не можеш да ни помогнеш, може би Требушет ще може. Къде е той сега?
	Стиф се изправи, подръпна си панталоните и посочи с брадичка някъде зад гърба на Мъртъвците.
	— Ей го там — рече и се отдалечи.
	Посоченият мъж седеше в ъгъла, свел ниско глава. Сива коса, ниско остригана. Посребрена набола брада. Каменно лице.
	— Вижда ми се несговорчив — отбеляза Векс. — Опърничав. Смяташ ли, че ще можем да го накараме да ни помогне?
	— Спокойно — отвърна Ревъл. — Аз ще го убедя.
	Приближиха до масата на Требушет и застанаха до него, докато старецът вдигна очи.
	— Не трябваше да идвате тук — рече им.
	— Налага се — отвърна Ревъл. — Нуждаем се от помощта ви.
	— Отговорът ми е „не“. Вървете си.
	— Помните ли ме?
	— Разбира се, че ви помня, господин Ревъл. Аз забравям твърде малко, независимо че ми се иска да забравя всичко. Отговорът ми е „не“.
	— Дори не знаете какво се каня да поискам.
	— Няма значение. Когато напуснах Убежището, оставих всичко зад гърба си. Всичко и всички, от които се интересувам, са тук, в Улфсонг. Останалата част от света, ако ще да пропадне, не ме интересува. Оставете ме.
	Ревъл се поколеба, но после цялата група се отказа. Върна се на масата си.
	— Никога вече няма да се съмнявам в теб — рече Векс на Ревъл.
	— Млъквай.


	Гриф им даде стаи, Валкирия се отпусна с благодарност на мекия матрак и заспа. Събуди се от глад, сякаш не беше яла с дни. Вън беше още тъмно, но тя се облече, слезе долу и завари останалите Мъртъвци да поглъщат обилна закуска — всички, с изключение на Скълдъгъри, който седна при тях, едва когато Валкирия се настани на масата.
	— Трябва да вдигаме гълъбите — рече скелетът.
	— Защо си с качулка на главата? — попита Валкирия с уста, пълна с наденички. — Това е магьоснически град.
	— И така да е, жив скелет си е нещо уникално — отвърна Скълдъгъри. — Хората имат склонност да зяпат безсрамно неща, които никога преди не са виждали. Стига сте приказвали и яжте по-бързо. Имаме работа за вършене.
	Напуснаха Улфсонг, а мъглата вече се вдигаше, зората зааленя над хоризонта. Валкирия погледна през рамо към града — мъглата все още го обвиваше плътно и това й се стори невероятно зловещо. Щеше й се да го види, когато мъглата се изчисти, на слънчева светлина, но Скълдъгъри явно се движеше по някаква своя си тайнствена програма.
	Два часа по-късно стомахът на момичето отново къркореше от глад.
	— Гладна съм като вълк — рече тя.
	— Аз също — подкрепи я веднага Сарацен.
	— И аз така — рече Ревъл. — Все едно не съм закусвал.
	Скълдъгъри спря и огледа групата.
	— Ами останалите, вие какво ще кажете? Гладни ли сте?
	Векс и Гастли кимнаха.
	— Мрънкането е за гимназистки — обади се Страха. — Без да искам да обидя гимназистките. Но, да, и аз съм гладен.
	— Какво става? — попита Гастли.
	— Никъде не видях добитък — отвърна Скълдъгъри. — Нито посеви. Откъде се снабдяват с храна? Улфсонг винаги е ползвал собствени ресурси.
	— Може да са почнали да се препитават с търговия — предположи Ревъл. — Или пък добитъкът и посевите им са някъде, където не ги виждаме. Защо ти се струва толкова важно?
	— Не знам. Откак тръгнахме нещо ме гризе.
	Валкирия се прегърби.
	— Моля те, не ми казвай, че ще трябва да се връщаме.
	— Нищо подобно не казвам. Добре де, точно това казвам, но помислете само — Требушет не ви ли се стори уплашен?
	— Стори ми се кисел. Не толкова кисел, колкото съм аз сега, но все пак кисел — Валкирия погледна зад гърба си. — Искаш да се качим обратно по това възвишение? Нали току-що слязохме от него, сега пак ли да го качваме? Не можеше ли просто да спрем на върха му? Не можеше ли да водим този разговор, преди да слезем чак до тук?
	Скълдъгъри просто й обърна гръб и закрачи назад. Останалите го последваха. Валкирия се намръщи, но се повлече подире им.
	Следваха пътеката сред дърветата и докато се доберат отново до откритото пространство около града, всички опити за разговор вече бяха напълно стихнали.
	Краката на Валкирия отново я боляха, беше уморена и страшно гладна. Никой друг обаче не се оплакваше, дори Сарацен, затова тя си държеше устата затворена, докато групата не спря сред някакви руини. Момичето веднага си хареса един покрит с мъх каменен къс, щръкнал от земята като гигантски зъб. Приседна на него, пъхна ръце в джобовете и отпусна брадичка на гърдите си. Студен вятър повя от планините в далечината и се замъчи да се пъхне под яката й и да полази с ледени пръсти по гърба й. Небето беше сиво, калта под краката й кафява, руините — прастари. Греди гниеха по срутени бивши покриви. Каменните стени бяха рухнали, ронеха се, разкривени под невероятни ъгли, тънеха в калта. Дори не беше забелязала руините одеве, когато пак бяха минали през същото място.
	Вгледа се в Скълдъгъри, Векс и Сарацен, докато те предпазливо обикаляха останките, които някога явно са били град. Ревъл, Гастли и Страха стояха настрани. Тихичко си разменяха по някоя дума, а после замълчаха и видът им стана направо тържествен. Валкирия не искаше да им задава въпроси. Въпросите водеха до отговори, отговорите можеха да доведат до вземане на решение, а то от своя страна сигурно щеше да означава още ходене пеша. Беше си доволна да си седи на камъка и краката й да почиват. Но въпреки че не й се искаше да задава въпроси, един специален въпрос се наложи от само себе си.
	Мръщейки се, момичето попита:
	— А защо спряхме тук? Улфсонг едва ли е далеч. Какво им е толкова интересното на тия камънаци?
	За нейна изненада напред пристъпи Страха. Изправи се до рамото й, а вятърът развяваше куртката му. Вместо да погледне момичето, той вдигна очи към небето, а после ги впери някъде далеч към хоризонта.
	— Нощта тук пада рано — рече. — А и мъглата иде. Виждаш ли я? Спуска се по склоновете на планината. Нямаме много време.
	Въпреки чудесните си дрехи, Валкирия потрепери и неохотно се изправи на крака.
	— Значи да побързаме, а?
	— Да бързаме ли? — учуди се Страха. — За къде?
	— Към Улфсонг. Нали натам сме тръгнали?
	Страха сведе очи към нея.
	— Валкирия, не смяташ ли, че вече трябваше да сме стигнали Улфсонг? — попита кротко.
	— Как така? Улфсонг е още малко по-нататък по пътя.
	— Не, Валкирия. Ние _вече_ сме _в_ Улфсонг. Това тук са останките от града, който привиденията са разрушили пред повече от сто години.
	Момичето пребледня.
	— Не. Бяхме в Улфсонг тази сутрин! Улфсонг си е нормален град. С нормални къщи и с хора в тях. Нали говорихме с тях! Говорихме с Гриф. Спахме в леглата му. _Закусихме._
	— Така само си мислехме, а всъщност стомасите ни са били излъгани, точно както очите и ушите ни. Сградата, в която пренощувахме, е ето тук. Виж — само няколко камъка с изпогазена трева.
	— Ами Гриф…
	— Гриф отдавна е мъртъв, Валкирия. Всички в града отдавна са мъртви.


>	32.
>	Призрачният град

	Мъглата се спусна от планините буквално пред очите им. Когато достигна руините, те започнаха да се възстановяват — от нищото изплуваха стени и покриви, прозорци и врати заставаха по местата си. Мъглата пълзеше из уличките и водеше със себе си и хората.
	Отначало те бяха само шепот и сенки, които Валкирия мяркаше с ъгълчето на окото си, а после станаха плътни и истински, разминаваха се с нея, усмихваха се, смееха се и си бъбреха. Щом студената мъгла покри целия град, момичето почувства как магията й изчезва. Вдигна поглед към Скълдъгъри.
	— Не приличат на призраци — рече тихо, а дъхът й излезе на ледено облаче.
	— Права си, не приличат — съгласи се скелетът. Подхвърли нещо на френски на една преминаваща жена, а тя се засмя и отмина, изчезвайки в мрака.
	А после някъде напред се разнесе писък.
	Валкирия се втурна към мястото, а Мъртъвците я последваха. Сега навсякъде хората тичаха, долитаха още писъци. Въздухът се насити с паника, която обхвана всички. Валкирия усети как собствените й нерви се опъват до скъсване. Срещу й налетя нещо голямо и тя се приведе, препъна се, конят изтопурка на косъм, някакъв тичащ човек се блъсна в нея, препъна се, падна, но после набързо се изправи и пак побягна. Валкирия също се надигна на крака и се огледа. Мъглата притъпяваше звуците, а и човек не можеше да види нищо на повече от три метра пред себе си. Ръцете й бяха леденостудени. Момичето измъкна ръкавиците си от джоба на куртката, нахлузи ги, прииска й се да може да призове пламък в шепата си, за да се стопли и да освети наоколо. Наблизо притича жена с разширени от страх очи и бързо изчезна в сивия мрак.
	— Скълдъгъри! — провикна се Валкирия. — Гастли!
	Приглушени крясъци долетяха някъде отляво, а нейде зад гърба й се разнесе писък, който прекъсна така рязко, както беше започнал. Момичето свали пръчката от гърба си, но символите по нея отказваха да засветят. Тя навъсено я вирна на място и затича напред. Над нея се извиси силуетът на сграда, грамадна, широка, неподвижна. Момичето сложи ръка на стената и опипом я проследи, докато не стигна до никаква врата. Вратата може и да беше призрачна врата, но дървото се видя на Валкирия точно толкова здраво, колкото дървото на всяка друга врата, която беше виждала през живота си. Тази врата по-специално беше и стабилно заключена. Момичето продължи напред до първия ъгъл. Иззад него изхвърча бягащ мъж, препъна се и падна по очи в калта. След него от мъглата излезе някой друг, който се наведе да му помогне. Не, не да му помогне. Две ръце обхванаха главата на падналия. Мъжът закрещя, а ръцете извиха главата му рязко и я обърнаха буквално към гърба му. Крясъкът стихна с изхрущяването на счупения врат.
	Валкирия се сви обратно зад ъгъла. Съществото, привидението, беше високо на ръст и сиво — сива кожа, сиви дрехи, прилично на човек, от когото са отцедили целия цвят и са го оставили черно-бял. То дори не обърна глава към нея. Момичето се плъзна назад, проследи обратно стената до мястото, от което беше тръгнала, като все гледаше през рамо към ъгъла, за да се увери, че иззад него няма да се покаже никакъв преследвач.
	В този момент привидението наистина излезе иззад ъгъла, а очите му светеха в мрака. Валкирия ахна, остави го зад себе си и хукна. Тичаше през кал и треви, после пак през кал и насмалко не падна в обятията на второ леденостудено създание, но в последния момент една ръка я хвана за рамото и я дръпна встрани.
	— Насам — прошепна й в ухото Скълдъгъри.
	Затичаха заедно по посока на някакви изстрели и завариха Векс и Ревъл да изпразват пълнителите си срещу едно привидение, без дори да могат да го забавят, камо ли да го убият. Зад гърба на създанието пристъпи Страха и го посече с меча си. Острието отскочи, но накара привидението да се обърне и Антон стовари върху лицето му дръжката, която стискаше в юмрука си. Привидението улови китката му и стисна с пръсти голата кожа. Страха изсумтя тежко от болка и рухна на колене. Ревъл се хвърли напред, блъсна привидението и го извади от равновесие, а Векс бързо изправи Страха отново на крака. Антон залитна край Валкирия и тя мерна китката му. Там, където привидението го беше докоснало, плътта беше алена и на мехури.
	Скълдъгъри скочи върху привидението и го изрита с два крака в гърдите, а в същия момент Векс посече създанието отзад в сгъвките на коленете. Привидението се люшна и падна в калта, а Ревъл сграбчи камък и го стовари върху главата му. Ударът изкънтя на кухо, калта изпльока противно, а съществото стисна Ревъл за глезена. Векс изрита ръката му настрани, като така позволи на Ревъл да стовари камъка втори и трети път. И четвърти. И пети. Ударите следваха, всеки по-свиреп от предишния.
	— Това май не му прави впечатление — отбеляза отстрани Скълдъгъри и обърса калта от панталоните си. — Предлагам да бягаме, преди да се е надигнало.
	Ревъл цапардоса съществото с камъка за последен път, изпсува и тежко се изправи от земята. Привидението преспокойно приседна. Сивото му лице беше старо и набръчкано, лишено от каквото и да било изражение. Съществото се надигна и започна полека да се изправя.
	— Да изчезваме — рече Ревъл. — Предлагам веднага да излезем от мъглата.
	Побягнаха, а Валкирия пътем измъкна маската си и я надяна. Промуши косата си през отвора отзад и нагласи другите дупки върху очите и устата си. Векс й хвърли поглед през рамо.
	— Да ти се намира още една маска?
	— Не, съжалявам.
	Декстър сви рамене.
	— Така е, като не съм любимец на Гастли.
	В следващия момент групата рязко спря — край тях в галоп пропуснаха коне. В гърба на единия се беше впило привидение, което няколко метра по-нататък в мъглата явно събори животното на земята. Валкирия чу само паническо цвилене, после някакъв мокър шляпащ звук и цвиленето престана.
	Побягнаха отново, стараейки се да се движат в правилната посока. Валкирия видя как някакъв мъж блъсна съседа си в ръцете на привидение, само за да попадне сам той в хватката на друго, пристъпило крадешком иззад гърба му. Мракът и мъглата скриха по-нататъшната им съдба, чуха се само ужасените им крясъци. Подминаха и жена, седнала на земята зад стената на една конюшня. Тя ги изгледа уплашено, но не продума.
	Някаква фигура, твърде бърза, за да е привидение, се блъсна странично във Валкирия. Ръце я сграбчиха и я дръпнаха настрани от останалите. Момичето извика и видя как Скълдъгъри се втурна към нея, но в следващия момент ги раздели стена от мъгла.
	— Вие сте виновни — прошепна някой в ухото й. Ръцете му бяха груби и той не спираше да я влачи, за да й попречи да си стъпи както трябва на краката. — Какво им сторихте, та се върнаха? Какво сторихте?
	Гриф. Очите му бяха опулени от ужас, а кожата — бяла.
	_Бял е като призрак._
	— Нищо не сме им направили — опита се да каже момичето, но Гриф я блъсна в калта и се надвеси над нея, треперещ от страх и ярост.
	— Доведохте ги пак при нас! Сто години не бяха идвали, но вие ги доведохте отново!
	— Не сме ги водили — продума Валкирия. — Самите ние си бяхме тук през цялото време.
	— Дошли са заради вас — потрети Гриф и очите му се стрелнаха към фигурите, които бавно се раздвижиха в сенките наоколо. — Затова сега ще те дам на тях.
	И побягна.
	На негово място пристъпи привидение и Валкирия запълзя заднишком. Нажежени до бяло пръсти се сключиха около главата й изотзад, тя се замята, но пръстите само стиснаха по-силно. Привидението пред нея пристъпи съвсем близо, момичето зарита насреща му, но то просто сграбчи единия й крак. После трето привидение улови дясната й ръка, четвърто — лявата, пето — другия й крак, а след това съществата вдигнаха момичето от земята и я задърпаха в различни посоки, сякаш искаха да я разкъсат. Валкирия закрещя, крясъкът й се извиси до вой, после се пречупи и се превърна в хлип. Чувстваше горещината от ръцете на привиденията да се процежда през черните дрехи, пареше, без да може да я изгори фатално. Привиденията дърпаха силно и момичето усещаше как ставите й се разтягат, за да компенсират. Главата й също беше изпъната назад, но все пак с крайчеца на окото успя да мерне още едно привидение, което пристъпи напред от тъмнината. От тегленето куртката й и тениската се бяха вдигнали високо над пъпа, оголвайки корема й на студения въздух. Последното привидение протегна длан с разперени пръсти и бавно я притисна върху голата й кожа.
	Момичето запищя от острата болка, измъчен писък, който раздра гърлото й. Привидението натисна още по-силно, и после от мрака долетя тропот на копита и от мъглата изхвръкнаха два коня — на гърбовете им яздеха Векс и Гастли, и помежду си носеха опънато въже.
	Конете се разделиха, въжето блъсна привиденията точно на гърдите и ги помете. Изпуснаха момичето и то тупна на земята, съществата изпопадаха, някои се повлякоха подир конете, други останаха възнак в калта. От мъглата тичешком изникнаха Сарацен и Скълдъгъри. Скълдъгъри се наведе, вдигна Валкирия на ръце, а Сарацен, стиснал вила за сено, замушка срещу последното останало право привидение, изтика го назад и групата побягна. Момичето впи облечените си в ръкавици пръсти в раната с форма на длан върху корема си и прехапа устни, за да не вика при всяка крачка. Скълдъгъри прескочи едно паднало привидение и затича след Сарацен, мъчейки се да не го изпуска от поглед. Завиха зад един ъгъл и по звука от стъпките им Валкирия позна, че вече не тичат по кал, а по твърда повърхност.
	Сарацен спря напред, заоглежда се.
	— Чуваш ли ги? Накъде тръгнаха?
	От мъглата изскочи поредното привидение, Сарацен изкрещя и го фрасна така силно с вилата, че дръжката се пречупи на две.
	— _Недей_ да ми изскачаш изневиделица! — ревна той на създанието и натика двете половини на счупената вила в устата му. — _Мразя_ да ми изскачат изневиделица!
	Препускащите копита затопуркаха наблизо и преди Валкирия да разбере какво става, Страха я дръпна до себе си на седлото. Момичето изкрещя от болка, но се улови здраво, Антон пришпори коня и двамата препуснаха по пътя напред в мрака. Ръцете на Страха стискаха здраво юздите, макар едната му китка да беше лошо изгорена. Секунди по-късно мъглата изтъня, нощното небе се проясни и се ширна над тях, чист въздух ги обви и Валкирия почувства как магията изпълва отново тялото й.
	В този миг конят под тях изчезна, но Страха вече ловко беше скочил от гърба му, подхвана Валкирия и лекичко я сложи да стъпи на крака. Момичето се обърна и загледа мъглата, обвила град Улфсонг като плътна стена. Смъкна маската от лицето си. Потеше се. Напъха я в джоба си и щракна с пръсти. Благодарение да Гастли, магията работеше дори когато на ръцете й имаше ръкавици и сега искрата блесна и момичето задържа пламъка в шепата си, докато с другата ръка притискаше ранения си корем.
	Още коне изхвръкнаха от мъглата. В мига, в който я напуснаха, се стопиха като дим и Гастли и Векс паднаха на земята. Иззад тях бегом се появи и Сарацен.
	— Не е честно! — рече ядосано на ездачите.
	— Трябва да тренираш — прекъсна го Векс, а дланта на ръката му засвети. — Сега май е по-добре да се мръднеш встрани.
	Сарацен се извърна и видя зад тях от мъглата да излиза поредното привидение. Векс запрати срещу му енергиен лъч и улучи съществото право в гърдите. То направи крачка назад, но лъчът не прогори тялото му. Гастли хвърли огнена топка срещу второ привидение, което излезе от мъглата след първото.
	Сарацен отстъпи и се скри зад гърбовете на останалите.
	— Мътните да ги вземат! Тъкмо реших, че те също не могат да напускат мъглата.
	— И аз така — изръмжа Векс.
	Страха смъкна куртката си и разтвори ризата на гърдите си.
	— Отстъпете! — рече. — Всички.
	От гърдите му се протегна една глава. Тя заръмжа и затрака със зъби, докато се събуждаше, черните й тесни очи се отвориха и примигнаха срещу приближаващите привидения. Лицето й беше лицето на Страха, само че по-различно. Тя се проточи още по-напред, докато шията и ръцете й също се измъкнаха навън. Свързана със Страха с мътна ивица светло и черно, Същността се изкопчи свободна от гръдта му и се хвърли срещу привиденията с писък. Дългите й нокти задращиха напразно по съществата, тя нападна втори път, чертите й се вкамениха от ярост. При второто нападение ръката й и едно от привиденията се оказа откъсната, а при третото Същността направо вдигна привидението във въздуха и го разкъса на парчета с нокти и с острите си зъби. После захвърли късовете назад в мъглата.
	Другите привидения спряха на място, после отстъпиха и потънаха обратно в мрака. Същността литна подире им, вбесена, че вече не може да ги достигне.
	После мъглата започна да се оттегля. Закълби се бързо обратно нагоре по височините, отнасяйки и града, и привиденията със себе си, а подире й останаха само Скълдъгъри и Ревъл, изправени сред руините с мечове в ръце.
	Същността изврещя отново, връзката й с тялото на Страха стана сякаш по-плътна и създанието полека беше придърпало обратно в гърдите на стопанина си. Гастли бутна Валкирия малко по-назад, за да не посегне Същността към нея в желанието си да задоволи яростта си, преди да се скрие. Когато главата се прибра, коленете на Страха се подгънаха, Сарацен и Векс го подхванаха, за да не рухне.
	Мъглата продължаваше да се отдалечава, докато не изчезна напълно в мрака.
	Валкирия пристъпи напред. Краката й бяха схванати. На земята откъснатата ръка на привидението помръдна, пръстите се свиха, сграбчвайки въздуха.
	— Забравиха да си я вземат — промърмори момичето.
	— Проклети привидения! — възкликна Сарацен. — Щяха да си забравят и главите, стига да не беше толкова трудно човек ги свали от раменете им.
	Валкирия изрита ръката към руините. Привиденията можеха да си я приберат при следващото гостуване.
	Векс й даде да подъвче малко листа и болката в раната й намаля значително. Декстър носеше аптечка в раницата и помогна, доколкото можа — намаза момичето с мехлем и го превърза. Когато приключи, Валкирия пусна тениската върху раната и тя вече не я смъдеше така люто. Векс протегна мехлема към Страха, който намаза малко на китката си, но със сумтене отказа да дъвче листа.
	Сарацен подсвирна тихо.
	— Ти да видиш! — рече. — Мъглата не е отнесла всички.
	Валкирия и останалите тръгнаха подир Сарацен из руините, докато застанаха сред полусрутените стени на онова, което преди сто години е било кръчмата. До разкривена изгнила маса все така седеше Требушет, отпуснал глава в тъмното.
	Скълдъгъри стрелна с поглед Сарацен.
	— Жив ли е?
	Сарацен кимна.
	— Съвсем жив ми се вижда.
	— Жив съм, разбира се — продума Требушет, без да вдига очи. — Лесно им е на призраците. Въобще не знаят, че са призраци. Всяка вечер мъглата идва и издига наново града, води пак и хората и те се заемат с обичайните си дела. Единствен аз знам истината. Единствен аз помня.
	— Защо не се махнеш? — попита Ревъл.
	Сега вече Требушет вдигна глава.
	— И къде да ида? Улфсонг е моят дом. Хората тук са мои хора.
	Скълдъгъри се огледа, за да види дали няма къде да седне, но бързо се отказа.
	— А защо привиденията още не са те убили?
	Требушет се усмихна.
	— Защото това ще сложи край на забавлението. Оставете ги приказките на Гриф. Привиденията идват всяка трета нощ. Никога не се доверявайте на паметта на призрак, само това ще ви кажа. Мъглата възстановява града, отначало всичко е наред, после идват привиденията, хората изпадат в паника, почват да пищят и накрая всички до един умират. Умират по различен начин, в различен ред, но никога не оцеляват. Никой от тях не оцелява. Следващата нощ градът пак се възстановява, призраците се връщат, без никакъв спомен какво им се е случило вчера. Същото се повтаря отново и отново и аз не мога да сторя нищичко, за да го прекратя.
	— Кой ти причинява това?
	— Уорлоките — отвърна Требушет. — И по-специално един от тях. Шаривари. Водачът им.
	— Защо? — обади се Валкирия.
	Отначало Требушет не отговори, загледан в обветрената кожа на старческите си ръце.
	— Гриф трябва да ви е разказал за изчезналите момчета, нали? За трите момчета, дето отидоха да позяпат селището на уорлоките и така и не се върнаха? Нямаше ги три дни и аз и още един мъж тръгнахме една нощ да ги търсим. Щом стигнахме до планината, почти веднага се натъкнахме на останките им. Мъртви, разбира се. Отрязаните им длани и стъпала бяха оставени по скалите за назидание и предупреждение. И, ние не се изплашихме, а се вбесихме. Тръгнахме нагоре. Уорлоките лесно можеха да убият трима тийнейджъри, но нас, двама опитни магьосници? Възнамерявахме да намерим убийците и да ги смъкнем насила с нас в Улфсонг. Първият уорлок, когото видяхме, беше жена, която переше дрехи в един поток. Убихме я. Не беше лесно. Когато тя наистина спря да диша, другарят ми вече беше мъртъв, а аз губех кръв, имах счупени кости и… Както и да е. Останалите уорлоки бяха чули шума от схватката. Явно са ме проследили обратно до мястото, където бях завързал коня си. Поиграха си с мен. След това ме отведоха в селището си и там ме чакаше Шаривари. Обясних му, че другарката им е платила с живота си за живота на трите убити момчета. Той въобще не се впечатли. Никога не съм виждал същество като него. Очите му… Кошмар. Вече бях решил, че съм пътник, само че той нареди да ме качат на коня и да ме пуснат да си ида у дома. А след мен пратил мъглата. Градът беше избит по моя вина. Най-малкото, което мога да сторя, за да изкупя греха си, е да страдам.
	— Страдал си сто години — рече Валкирия.
	— И ще страдам още сто. Аз съм един жив урок. Никога не давай на уорлок повод да ти отмъщава. Сам съм доказателство за това правило.
	— Ела с нас — предложи Ревъл. — Помогни ни. Все още имаш поддръжници във френското Убежище, знам го със сигурност. Можеш да ги убедиш да се вдигнат срещу Мандат и срещу Върховния съвет.
	Требушет го погледна.
	— Къде бяха поддръжниците ми, когато Мандат ме отстрани? Къде беше подкрепата им тогава? Боя се, че надценяваш влиянието и важността ми, Ърскин. Знаеш ли как точно бях отстранен? Знаеш ли как започна всичко? Исках да преместим Убежището в Сен Жермен. Не смятах, че е здравословно да се изолираме напълно от смъртните. Изолацията поражда подозрение, презрение и омраза. Чувствах, че е важно да се заобиколим физически с онези хора, които всъщност защитаваме. Разговарях много, много пъти с Коривъл Двойни по тези въпроси. Ти сам присъстваше на някои от разговорите ни.
	— Спомням си — отговори Ревъл. — Съставяхме списък с Убежища и конкретни магьосници, които споделяха вижданията ни. Ти беше много високо в този списък.
	— Не бях съгласен изцяло с философията на Коривъл, но споделях много от вижданията му. Това обаче не важеше за другите двама старейшини в нашето Убежище. Мандат проявяваше особено остра враждебност. Започнаха споровете. Отначало бяха все за дребни неща. После вече… и по по-сериозни въпроси. Мандат подкопаваше доверието в мен, внушаваше омразата си на всички наоколо. Скоро хората почнаха да гледат на мен като на смахнат. Две години след като предложих варианта със Сен Жермен, бях свален от поста Върховен маг. Тогава дойдох тук, бях приет като свой, а след това всички хора в Улфсонг загинаха.
	— Имаме нужда от помощта ти — обади се Скълдъгъри. — Мандат и много други Върховни магове ни обявиха война. Трябва да проникнем в аванпоста на парижани, който се намира тук наблизо.
	— Да разбирам ли, че ако мисията ви успее, Върховен маг Мандат ще бъде много недоволен?
	— Нещо повече — поправи го Скълдъгъри. — Върховен маг Мандат ще изглежда като глупак в очите на съюзниците си.
	Сянка на усмивка се мерна на устните на Требушет.
	— Наистина, рядко ми се удава възможност да разстроя плановете на Върховен маг Мандат.
	— Разполагаш ли с информация, която да ни е от полза?
	— Знам един вход. Таен тунел, за който и Мандат няма представа. Дайте ми карта и ще ви покажа къде е.
	Ревъл го изгледа.
	— Можеш да дойдеш с нас. Не си ли страдал достатъчно?
	— Достатъчно за онова, което извърших? — Требушет поклати глава. — Не. Грехът ми не може да бъде изкупен. Мога само да страдам.


>	33.
>	Ловците на чудовища и аз

	— Не те харесвам.
	Флетчър примигна и се огледа.
	— Моля?
	Фамилията на едрия момък до него беше Третнинг*.
	[* Threatening (англ.) — заплашителния, опасния. — Б.пр.]
	Малкото му име Флетчър не знаеше. Когато фамилията ти е Третнинг, малкото име става някак си маловажно. А Третнинг действително си беше заплашителна фигура. Приблизително на възрастта на Флетчър, но значително по-едър и силен, а и много по-свиреп — в гласа му се долавяше вечна нотка на насилие.
	— Не те харесвам — повтори той.
	Този път Флетчър кимна.
	— Да, и на мен така ми се стори, че чух одеве.
	После пак сведе поглед към книгата, която четеше. Беше почнал да си носи книга навсякъде. Тъй като работата, която вършеше, се състоеше предимно в чакане, само книгата му помагаше да не откачи от скука, когато тръгваха на мисия. Полезна беше и в моменти като сегашния, когато мадам Мист го караше да чака пред кабинета й. Вече си беше възвърнал формата, за Бога! Докторката с непроизносимото име беше рекла, че вече може спокойно да се телепортира. Трябваше да е някъде вън, в екшъна, а не да виси тука и да те занимава с идиоти.
	Третнинг посегна, пръстите му се сключиха около книгата и той я избута надолу.
	— Няма ли да ме попиташ защо не те харесвам?
	Флетчър вдигна очи.
	— Няма.
	Третнинг набърчи чело.
	— Така ли?
	— Така. Освен ако ти не искаш да те попитам. Искаш ли да те попитам защо не ме харесваш?
	— Как може някой да ти каже, че не те харесва, а ти просто да си стоиш и изобщо да не ти стане любопитно защо е така?
	— Не че не ми е любопитно — обясни Флетчър, — но просто допускам, че завиждаш за косата ми.
	— Какво?
	— Завиждаш за косата ми, за това колко е страхотна. Няма да си първият, който ми завижда за нея, повярвай ми, няма да си и последният. Тя си е просто невероятна.
	— Не ти завиждам за косата.
	— Сигурно завиждаш, поне мъничко.
	— Млъквай. Не те харесвам, защото си страхливец и макар че всички го знаят, продължават да се държат с тебе като че ли си някаква важна част от това, което правим тук, в Убежището. Никаква важна част не си. Можеш да се преструваш, де си герой и воин, но и двамата знаем какво всъщност представляваш.
	— Един страхливец?
	— Точно.
	Флетчър вдигна палци.
	— Хубаво.
	— Не ти пука, че те нарекох страхливец?
	— Че защо да ми пука?
	Третнинг поклати глава с презрение.
	— Не знам какво изобщо е видяла в теб.
	— Кой какво е видял в мен?
	— Все едно.
	— За кого говориш?
	— За никого.
	— За Валкирия ли? Не знаеш какво Валкирия е видяла в мен?
	Третнинг се начумери, надигна се и се надвеси над Флетчър в целия си ръст.
	— Ти си страхливец, а тя е спасявала света хиляда пъти, а ти само можеш да се телепортираш от тук-там и обратно! Та, каква е тайната? Как я накара да излезе с теб?
	— Ти… си падаш по Валкирия, така ли?
	Лицето на Третнинг беше потъмняло от гняв.
	— Аз поне я ценя истински! Поне не съм разбил сърцето й!
	— Аз не съм й разбил сърцето!
	— Тя тогава защо те заряза?
	— Не е твоя…
	— Защото си й изневерявал! Късметлия си, че старейшините имат нужда от телепортатор, защото ако нямаха, досега щях да съм те смачкал заради това, което си й причинил!
	— Слушай, станалото между мен и Валкирия изобщо не ти влиза в работата. Но ако толкова я харесваш, защо не я поканиш на среща?
	— Може пък и да я поканя!
	— Хубаво ще направиш.
	— Поне в такъв случай тя ще излезе с някого, който действително я обича.
	— Хмм. Добре. Я кажи, ти някога разговарял ли си с нея?
	Третнинг помрачня още повече.
	— Не си, значи — заключи Флетчър. — Никога не си разговарял с нея, но я обичаш. Е, не мога да се сетя за по-здравословно начало на една бъдеща връзка. Да ти дам ли един съвет? Ако чувствата ти са сериозни и наистина искаш да й направиш впечатление, знаеш ли какво трябва да сториш най-напред?
	— Какво?
	— Почни да я командваш. Честна дума. Тя обожава да й се налагат. Също така я защитавай и от най-дребното нещо, закриляй я от опасностите. Валкирия много обича други да решават вместо нея и да й казват какво да прави.
	— Сериозно?
	— О, да! Тя иска не толкова партньор, колкото началник.
	Вратата на кабинета на Мист се отвори, вън пристъпи Типстаф и кимна на Флетчър.
	— Заповядайте, господин Рен.
	Флетчър стрелна Третнинг с една последна усмивка и влезе. Кабинетът представляваше мрачна стая с бюро, стол и без почти никакви други мебели. Вътре стояха прави двама други мъже: единият висок и слаб, другият — нисък и широкоплещест. Самата Мист седеше зад бюрото си на стол, целият в остри ръбове и източени шпилове. Облегалката му се издигаше почти до тавана — по-скоро трон, отколкото стол.
	— Господин Рен — поздрави го тя тихо. Още от първата им среща Флетчър не беше спирал да се чуди как ли всъщност изглежда тази магьосница. Тялото й беше стройно и елегантно, кожата на ръцете — гладка, така че вероятно под черния воал се криеше млада жена. Но дали беше хубава? Или пък грозна? А може би беше съвсем обикновена? Какъв ли цвят беше косата й? А очите? Дали се усмихваше понякога?
	— Разбирам, че вече сте се възстановили напълно.
	Флетчър инстинктивно притисна длан към корема си.
	— Да, готов съм за действие.
	— Чудесно. Започвате веднага. Господата до вас са Грейшъс О’Калахан и Донегън Бейн, Ловците на чудовища — продължи Мист. — Може би сте чували за тях или пък сте чели книгите им. По думите им, били доста известни в определени среди.
	Грейшъс и Донегън му се усмихнаха в унисон.
	С дългия си пръст Мист почука по една снимка, сложена пред нея на бюрото.
	— Името на тази жена е Зона. Освен всичко друго, тя е майсторка в изграждането на щитове чрез магически символи. Обратното, познанията й могат да бъдат използвани за _разрушаване_ на вече готови щитове отвън навътре. Не можем да си позволим това да се случи с щита над Ирландия. Получихме сведения, че предстои Зона да бъде изведена от мексиканското Убежище след час, за да бъде транспортирана до Америка. По наши сметки, ще бъде на открито и уязвима за период не по-дълъг от десет секунди. Вие тримата ще се телепортирате при нея, ще я плените и ще я доведете тук.
	— Бил ли си преди в мексиканското Убежище? — попита Донегън.
	Флетчър кимна.
	— Бил съм в повечето Убежища по света. Мога да ви заведа. Кой ще придружава жената?
	— Конвой охрана — отвърна Мист. — Бодигардове — секачи и магьосници.
	Флетчър се намръщи.
	— И разполагаме само с десет секунди?
	— Разстоянието между входа на Убежището и автомобила, с който ще я транспортират, се взема за около десет секунди.
	— Ще отидем само ние, така ли? Само ние тримата?
	— Не се предполага изобщо да влизате в схватка — отговори Мист. — Би трябвало тримата да сте достатъчни.
	Флетчър вдигна очи към двамата Ловци, а Донегън му се усмихна:
	— Не се притеснявай — рече. — Ние с това се занимаваме. Ще се справим.
	Грейшъс кимна.
	— Най-вероятно.


	Флетчър ги телепортира на покрива на мексиканското Убежище, където тримата залегнаха и се заеха да се редуват да наблюдават входа с бинокъл. Грейшъс не спираше да се оплаква от ефекта, който силното слънце щяло да има върху нежната му кожа, така че Флетчър се телепортира за миг обратно до Ирландия, секунда по-късно се върна с чадър в ръка, който Грейшъс с радост прие.
	Мексиканското Убежище беше двуетажна сграда с плосък покрив и непристъпен, ограден с висок зид двор. Под първия етаж надолу следваха неизвестен брой тайни нива, но за хората по улицата сградата си беше просто поредната посредствена и напечена от жаркото слънце постройка в квартала. Никаква охрана, никакви видими мерки за сигурност, нищо, което да привлича погледите.
	— Та, значи способността ти е вродена, а? — попита Донегън, без да отмества очи от бинокъла.
	Флетчър се обърна.
	— Моля?
	— Вродено ти е, казвам. Не е нужно да се учиш, за да можеш да се телепортираш.
	Момчето сви леко рамене.
	— Трябва да тренирам, за да се контролирам и за да мога да се телепортирам както трябва, но като цяло си прав, способността просто се прояви един ден, преди изобщо да бях чувал за магьосниците и прочее. За пръв път се телепортирах в деня, в който майка почина. Исках просто да се махна, хукнах, за да изляза от болницата, и изведнъж се озовах у дома.
	— Сигурно си е било шок — намеси се Грейшъс.
	— Въобще не разбрах какво стана. На следващия ден из главата ми се въртяха разни теории — как просто съм изтичал до вкъщи, но не си го спомням, защото съм бил разстроен заради мама. После, няколко седмици по-късно се случи отново. Единственият телепортатор, за когото бях чувал, беше Найткроулър — знаете ли го?
	Грейшъс кимна.
	— Курт Вагнер, от „Х-Мен“.
	— Точно — отвърна Флетчър. — Затова с научна цел изчетох сума ти комикси, изгледах и няколко фантастики, както и някои сериали. Нали се сещате, „Драконова топка Z“, „Герои“… Но след „Мухата“ спрях да гледам. Две седмици след тоя филм не смеех да се телепортирам.
	Грейшъс направи отвратена гримаса.
	— Много добре те разбирам.
	— А няколко месеца по-късно срещнах Валкирия и Скълдъгъри, а някакъв луд се опита да ме използва, за да върне Безликите обратно в нашия свят. А сега ето ме на, в Мексико Сити с Ловците на чудовища.
	— Обичам истории с щастлив край — обобщи Грейшъс.
	Донегън изопна рамене.
	— Имаме раздвижване — рече и подаде бинокъла на Флетчър.
	Момчето нагласи фокуса и видя как вратата на Убежището се отваря и как секачите извеждат охраняваната жена. До него Донегън и Грейшъс станаха, приклекнаха леко и свиха юмруци в готовност. Флетчър пое дълбоко дъх, изчака, докато зърна достатъчно голяма пролука в групата долу — точно до Зона — после пусна бинокъла, сграбчи Ловците на чудовища…
	… и вече бяха долу насред конвоя, и Грейшъс раздаваше крошета, а Донегън изстрелваше енергийни лъчи, и всички се суетяха и крещяха, а Зона се оглеждаше с разширени от страх очи, и Флетчър я стисна за ръката, и…
	… и вече бяха в Роърхейвън, в Убежището, но още от Мексико за Зона се бяха хванали един секач и един непознат магьосник, които сега се извъртяха към Флетчър, макар че в същия момент…
	… полетяха надолу от най-високия връх в Алпите, вледеняващият вятър захапа лицето на Флетчър, търкаляха се надолу в снега, а момчето изчака магьосникът да пусне ръката на Зона и…
	… сега остана да се отърве само от секача, и всички вече падаха _нагоре_, инерцията ги вдигна във въздуха над една спокойна и тиха ливада в Йоркшир, преди гравитацията отново да ги докопа, и те пак се стрелнаха надолу, а косата на секача замахна към гърлото на Флетчър…
	… под проливния дъжд в Оукланд и Флетчър се приведе и се хвърли към Зона, и всички паднаха тежко на земята и се претърколиха…
	… по пода на Убежището и Флетчър отхлаби хватката си и ето че отново…
	… бяха в Алпите и пак падаха, магьосникът беше точно отдолу…
	… точно до него и Флетчър го сграбчи с лявата си ръка и…
	… йоркширският пейзаж отново се завъртя край тях, и момчето посегна и с дясната, и…
	… сграбчи и секача, и…
	… захвърли и двамата върху главите на другите от конвоя и Мексико, сам той падна в мелето, Грейшъс се завъртя и го изправи на крака, а Донегън го хвана за рамото…
	… и тримата се озоваха над Зона в момента, в който тя спря да се търкаля по пода на Убежището в Роърхейвън.
	Секачите пристъпиха напред и й сложиха белезници, а жената беше толкова втрещена, че изобщо не оказа съпротива. Отведоха я. Флетчър изтръска снега от косата си и излезе вън в коридора. Донегън и Грейшъс го настигнаха и закрачиха от двете му страни.
	— Тримата сме чудесен екип — отбеляза Донегън.
	— Така е — подкрепи го Грейшъс.
	— Помисли си дали да не се присъединиш към нас, Флетчър. Не е лошо да си Ловец на чудовища.
	Флетчър се засмя.
	— Нищо не разбирам от лов на чудовища.
	— Лесно ще те научим — отвърна Грейшъс. — Как си с рисуването обаче?
	— Моля?
	— Ние сме и писатели — обясни Донегън. — Сега се мъчим да стъпим и на пазара на илюстрираните издания. Имаме една идея, прилича на „Открий Уоли“, само дето в нашите книжки трябва да откриеш единствения жив човек, който се крие сред камари от разчленени трупове, докато луд убиец с моторна резачка го преследва. Детска книжка, нали разбираш.
	— Заглавието ще е „Спаси оцелелия“ — допълни Грейшъс. — Как ти се вижда идеята?
	— Ъм — отвърна Флетчър. — Не е ли малко… гадна?
	Грейшъс сбърчи чело.
	— Гадна ли?
	— Не мисля, че е гадна — подкрепи го и Донегън.
	— Ами да — повтори Флетчър. — Доста гадна си е. Мисля, че ще докара кошмари на дечицата.
	— На мен не ми докарва кошмари — обясни Грейшъс, — пък хората вечно ми обясняват колко детински се държа.
	— Така е, вечно това му обясняват — съгласи се Донегън.
	Завиха зад първия ъгъл и се изправиха очи в очи с мадам Мист, задаваща се по коридора в компанията на Сик и Порша, а на ръцете на двете млади Деца на Паяка нямаше белезници, така че Грейшъс измъкна пистолета си, а ръката на Донегън засвети предупредително.
	— Какво става тука, мътните го взели? — изръмжа Грейшъс.
	Дори през воала Флетчър долови злобата в очите на Мист.
	— Пистолет ли насочваш срещу ми, Ловецо? — попита тихо тя. — Аз съм старейшина. За посегателство срещу мен може и да си изгубиш главата.
	— Сигурен съм, че Грейшъс не иска да ви нарани — пристъпи напред Донегън, но енергийният лъч вече припукваше между пръстите му. — Сигурен съм, че просто се чуди как така сте решили да пуснете тия двама убийци на свобода?
	— Не е необходимо да давам отчет на такива като вас — отвърна Мист. Зад гърба й Порша се усмихна, а на лицето на Сик беше изписана досада. Тримата понечиха да продължат пътя си, но Донегън се изпречи насреща им.
	— Върховен маг Ревъл нареди двамата да останат в ареста — рече.
	— А аз нареждам да бъдат освободени — парира Мист. — Стореното сторено. Не могат да съживят Бърнард Сълт, не могат да заличат престъплението си, но могат да се постараят да поправят сторената грешка. Търсят изкупление. Кои сте вие, че да им отказвате това право?
	— Не сте съгласували това си решение с Ревъл — настоя Грейшъс.
	Мадам Мист сви елегантните си рамене.
	— Боя се, че все още не мога да вляза във връзка с него. А не можем и да чакаме повече. Осъществихме връзка с потенциални съюзници, те очакват да ги приемем сред нас, така че не е разумно да отлагаме.
	— Ние ще отидем да ги доведем — предложи Донегън. — Кажете на Флетчър къде се намират тези съюзници и ще отскочим да ги вземем.
	— Тези съюзници изпитват недоверие към всички магьосници и към телепортаторите в частност.
	Грейшъс сбърчи чело.
	— Що за съюзници са тогава?
	— Деца на Паяка — отвърна Мист. — Двама са, стари и могъщи. Ужаса и Кошмара. Няма да ви е по силите да ги доведете. Щом ви усетят, ще ви убият, а и окончателно ще ги загубим за нашата кауза.
	— Ние сме Ловци на чудовища — напомни й Донегън. — Работата ни е да ловим чудовища.
	Мадам Мист лекичко извъртя глава към него.
	— Чудовища? На всички Деца на Паяка ли гледате като на чудовища?
	Грейшъс сви рамене.
	— Само на онези, които могат да се превръщат в гигантски чудовищни паяци.
	— Губим време — продума Порша. — Или ни пуснете да минем, или нападнете старейшината и си понесете смъртната присъда за предателство. Кое избирате?
	За момент нещата изглеждаха така, сякаш Грейшъс и Донегън ще изберат втория вариант, но после Бейн отпусна ръка, а О’Калахан прибра пистолета в кобура. Мадам Мист продължи пътя си, все едно нищо не се беше случило. Порша я последва с нагла усмивчица на лицето, а Сик изсъска срещу Ловците, когато ги подмина.
	Донегън ги изчака да се отдалечат, после се обърна към Грейшъс.
	— Той ми изсъска.
	— Изсъска ти.
	— Трябва ли да му изсъскам в отговор?
	— Вече е малко късничко за това.
	— Още може да ме чуе.
	— Не и ако не изтичаш да го догониш.
	— Смяташ ли, че трябва да го сторя?
	— Струва ми се, че не.
	— Аз пък смятам, че трябва.
	— Ще изглежда малко странно.
	— Може би си прав — Донегън стисна устни и размаха юмрук зад гърба на Децата на паяка.
	— А така. Даде му да се разбере — подхвърли Грейшъс.
	Донегън кимна.
	— Ще си помисли хубавичко, преди пак да ми съска — после се обърна към Флетчър. — Та, за „Спаси оцелелия“. Участваш ли в проекта?
	— Ъм — смути се момчето. — Не мога да рисувам.
	— Това да не те притеснява — прошепна му Грейшъс. — Ние пък не можем да пишем. Но недей казва на никого. Тайна е.


>	34.
>	Грубо събуждане

	Чайна се събуди от това, че някой някъде разбиваше врата.
	Тя се претърколи, щракна ключа на лампата и се измъкна от леглото. Крушките грейнаха, красавицата облече копринения си халат и пристегна колана на кръста си. Грабна дамската си чанта и я преметна на гръб така, че каишката да пресича гърдите й диагонално. Нямаше да им трябва много време да се сетят, че е подмамила онзи бизнесмен да си разменят хотелските апартаменти.
	Чайна затича нагоре по стълбите към второто ниво точно в момента, в който и нейната входна врата падна разбита. Миг по-късно блесна ярка светлина и се чу изврещяване от болка. Ако си мислеха, че и тя не им е заложила няколко капана, значи не я познаваха добре и сами си бяха виновни.
	Самата Чайна ги познаваше, разбира се. _Опознавай враговете си_, казваше винаги баба й. Красавицата беше идентифицирала преследвачите си на втория ден от гонитбата. Водачът им се казваше Винсънт Фоу, нихилист и наемен бияч, въоръжен с енергийни лъчи. Мърси Чариънт му беше заместничка, психопатка, също използваща енергийни лъчи, които обаче предпочиташе да изстрелва от устата си, а не от ръцете. Така върху лъча се упражняваше по-слаб контрол, но изстрелите бяха значително по-разрушителни. Едрият се наричаше Облоки, долавящ, специализирал се в причиняването на болка. А името на вампира беше Самюъл.
	Ако Чайна все още имаше свободен достъп до финансовите си средства, ако Елиза Скорн не беше замразила всичките й сметки, щеше просто да плати на бандата повече от работодателя им и така да си реши проблема с едно махване на кредитната карта.
	При сегашното положение обаче не й оставаше друго, освен да продължи да бяга.
	Излезе на балкона, притисна се до дясната му стена и докосна символите на бедрата си. На секундата почувства силата, която изпълни мускулите на краката й. Качи се на парапета и скочи на съседния успореден балкон. Голите й нозе изтичаха по него, тя скочи отново на следващия балкон в редицата. Приземи се и веднага деактивира символите, преди магията да увреди мускулите й, отвори балконската врата и се вмъкна в чуждия апартамент.
	От долното ниво долетяха гласове. Дочула шум, семейната двойка, наела апартамента, се чудеше какво ли става. Чайна се запромъква в мрака към стълбището. Зад гърба й балконската врата отново се отвори и вътре влезе вампирът, все още в човешки вид. Вторачи се право в магьосницата.
	Чайна затича към перилото на стълбите, прескочи го и падна долу. Падна право на двойното легло. Жената изпищя. Чайна се претърколи, като при това случайно фрасна мъжа в окото с лакът. Хвърли поглед през рамо, видя как Самюъл също прескочи парапета и падна след нея, но вместо да тупне също на леглото при ужасената двойка, той се отблъсна от стената наблизо, претърколи се на пода, скочи и затича. Чайна грабна най-близката лампа и я разби в главата му. Той залитна, а красивата магьосница сви пръстите на едната си ръка и с всеки от тях поред докосна символа на другата си длан. Символът засвети в алено и ръката на Чайна се впи в гърлото на Самюъл. Той се изпъна сковано в цял ръст и в следващия миг отхвърча назад.
	Магьосницата открехна входната врата и видя, че Фоу и Мърси вече тичат към нея по коридора. Измъкна пистолета от дамската си чанта, освободи предпазителя и излезе срещу им, без да спира да стреля. Изстрелите закънтяха оглушително в тихата дъблинска нощ. Фоу и Мърси се гмурнаха в отворена врата някъде встрани, повличайки и Облоки със себе си. Чайна затича към стълбището и се втурна нагоре.
	Блъсна последната врата и изскочи на покрива, пресече го бегом. Стигна до другия му край и погледна надолу. Качи се на парапета. Чу гласове под себе си. Преди да успее да се огледа, червен лъч излетя от грамадната уста на Мърси и изгори ръката й. Магьосницата се завъртя, изгуби равновесие, изпусна пистолета и падна. Опита се да се приземи на долния балкон, но траекторията й се беше изместила. В последния момент протегна ръка, докопа един железен парапет, тялото й увисна рязко и изпука, сякаш рамото й щеше да се измъкне от ставата. Гримасничейки от болка, Чайна остана да виси, полюлявайки се шест етажа над тротоара.
	На прозореца под нея беше застанал мъж и я наблюдаваше. Чайна махна към него със свободната си ръка, подсказвайки му да отвори. Мъжът обаче стоеше като закован.
	Чайна се насили и му се усмихна, а свободната й ръка се протегна да се хване за друго желязо от парапета. Болката в дясната ръка я пронизваше от глава до пети.
	— Отвори прозореца — изрече тя само с устни към мъжа.
	Мъжът на секундата се зае да се бори с дръжката. Когато прозорецът отказа да се отвори, мъжът се смръщи, за пръв път откак я беше видял отмести поглед от Чайна и пробва втори път. После отново вдигна очи към магьосницата, клатейки глава отрицателно в отчаяна тревога. Прозорецът не се отваряше.
	— Счупи го — рече беззвучно красавицата.
	Той кимна, скри се от поглед, а в следващия момент един стол разби стъклото. Мъжът бързо очисти острите парчета, щръкнали от рамката.
	— Приготви се да ме хванеш — извика му Чайна.
	— Обичам те! — извика мъжът в отговор.
	— Докажи го, като ме хванеш — отвърна тя и се залюля. Напред, назад, набирайки инерция, протягаше крака възможно най-далеч в едната посока, после — в противоположната, а когато усети, че китките й вече не издържат, се залюля напред и се пусна — а в следващия момент добрият мъж долу я улови в прегръдките си.
	Издърпа я вътре при себе си, падна назад, а Чайна падна отгоре му.
	— Обичам те — каза й мъжът.
	— Толкова си мил — отвърна му тя.
	Изправи се, притиснала дясната си ръка до гърдите и изхвърча от стаята. Затича надолу по стълбите и стигна до фоайето точно в момента, в който полицейските коли спираха на улицата. Чайна се обърна и се вмъкна в кухните, усмихна се на готвача, който приготвяше нечий среднощен обяд. Той само изскимтя подире й.
	Задната врата я изведе в тясна уличка. Чайна настъпи нещо отвратително и го усети как изцвърча между пръстите на босите й нозе, но продължи да тича. Хвана такси, но издържа само четири минути на обожанието на шофьора, побърза да му хвърли банкнота, измъкна се от колата и отново затича.
	Да проникне в затворения мол беше детска игра. Изми си краката, доколкото можа, облече тъмни джинси и широка тениска. Избра си чифт ботуши със стабилни токове и черно яке, прибра косата си на опашка. Подмина сектора с гримовете, без дори да го погледне, и се измъкна незабелязано обратно на улицата.
	Ако Елиза Скорн не се беше намесила, Чайна все още щеше да разчита на приятелството на Скълдъгъри. При сегашното положение обаче Убежището беше последното място, където й се искаше да отиде. Щеше да се справи с тия биячи по същия начин, по който се беше справяла с всеки друг проблем в живота си — сама и със стил.


>	35.
>	Промъкване при врага

	Описанието на Требушет на тайния вход към френския аванпост беше значително по-впечатляващо, отколкото се оказа реалният вид на тунела.
	Старият магьосник им беше казал, че става дума за шахта, която излиза на повърхността и отвежда естествена светлина, прясна вода и чист въздух надолу под земята. Беше я описал като малка, но достатъчно широка. Широка почти колкото планинския поток, чието корито се изливаше право в нея. Казал беше, че траекторията й надолу е диагонална, че има вградени инсталации за рециклиране и на вода, и на въздух, че в дните на построяването й конструкцията й е била революционно постижение на инженерството. През вековете обаче сградата се разраствала и променяла, нови идеи, технологии и магии се появили, иззели функциите на шахтата и тя станала излишна. Днес, твърдеше Требушет, почти никой не знаел за съществуването й. А със сигурност _никой_ не знаел, че тя всъщност е и вход към аванпоста.
	Валкирия клекна и надникна в шахтата.
	— Това си е дупка — констатира.
	Един по един Мъртъвците пуснаха раниците си на брега на потока. Водата стигаше до глезените на момичето. Тя измери широчината на отвора. Ако протегнеше ръка, разстоянието беше от върха на лакътя до второто кокалче на пръстите й.
	Изправи се.
	— Дали ще можем да се напъхаме тука?
	Скълдъгъри пристъпи до нея.
	— Сигурен съм, че _аз_ ще се напъхам без проблеми — беше извадил изпод дрехите си подплънките, които му придаваха по-естествена човешка форма и така обемът на тялото му беше намалял значително.
	Валкирия се втренчи неодобрително в него.
	— Всъщност, изобщо не се притеснявам за теб! Притеснявам се за нас, останалите. Какво ще стане, ако някъде към средата шахтата се стеснява?
	— Не се стеснява.
	— Ами ако се стеснява?
	— Не се стеснява.
	— Просто казвам, че ще ни бъде твърде… тясно.
	Скелетът се извърна да я погледне.
	— Няма да се заклещиш.
	— Ама…
	— Само трябва да затвориш очи и да дишаш дълбоко. Влезем ли веднъж, шахтата вече ще води надолу, ъгълът е достатъчен да ни докара до дъното доста бързо. Плъзгането ще трае не повече от петнадесет-двадесет секунди, а диаметърът на шахтата остава непроменен по цялата й дължина. Честно казано, ще слезем толкова бързо, че няма да ти остане време да се притесняваш за теснотията. Всичко ще е наред, Валкирия.
	Останалите Мъртъвци също пристъпиха напред.
	— О, мътните да го вземат! — възкликна Сарацен, когато видя в какво трябва да се напъхат.
	Валкирия му се усмихна криво.
	— И ти ли имаш клаустрофобия? — попита.
	— Не — отговори й Страха. — Просто е дебел.
	Векс и Гастли се засмяха, а Сарацен ги изгледа недоволно.
	— Теглото ми е в рамките на здравословното — рече. — Само дето… да не се окаже, че е твърде здравословно и да ми попречи да стигна до дъното.
	— Ако Сарацен остава тук, и аз оставам — изстреля веднага Валкирия.
	— Никой не остава тук — отвърна Скълдъгъри. — Сарацен, глътни си корема и няма да имаш проблем. Не знам как ще стане с Гастли и Антон обаче. Те са най-едрите.
	Сарацен се ухили.
	— Чу ли, Антоне? Може би, вместо да вдигаш тежести, трябваше да ми дойдеш на гости да хапнем малко торта?
	— През живота си не съм вдигал тежести — отвърна Страха. — Мускулната ми маса е естествена част от факта, че те превъзхождам в генетично отношение.
	Сарацен го загледа, после извърна глава.
	— Нямам остроумен отговор на тази реплика.
	Ревъл пръв седна в потока и пъхна крака в шахтата.
	— Майко мила! — целият се беше стегнал. — Ледена вода току-що ми влезе в панталоните. Дали да не премислим стратегията?
	— Късно е вече за мислене — отвърна скелетът. — Пригответе се всички!
	Валкирия придърпа панталоните си възможно най-високо, после седна във водата и се примъкна към отвора. Дотук добре. Когато и другите заеха позиции, Скълдъгъри застана на четири крака до тях.
	— Ти, разбира се — обади се Векс, — ще се спуснеш с главата надолу.
	— Обичам да се отличавам — отговори скелетът.
	Студената вода плискаше по гърба на Валкирия, стичаше се в панталона й и я караше цялата да настръхва.
	— Не е приятно, нали? — подхвърли й Ревъл.
	— Изобщо не искам да правя това! — изскимтя Сарацен.
	Скълдъгъри сви рамене.
	— Няма да ви насилвам. Няма да ви давам заповеди. Вместо това ще кажа само едно изречение и то се отнася за всички ви.
	Всички обърнаха очи към него. Скелетът наклони глава на една страна.
	— Аз ще стигна долу пръв.
	Векс на секундата се плъзна в шахтата, втори беше Гастли, а след това Валкирия бързо се примъкна напред, пусна се надолу и в следващата секунда вече се пързаляше по наклона, все по-бързо с всеки изминат метър. Блъсна се в някаква бабуна, удари си коляното, гърдите й се охлузиха в бетона на тавана, малко остана да се преобърне по корем, но после въздушното течение я върна на място. Отвори очи, зърна Скълдъгъри да се пързаля малко зад нея, протегнал ръце с разперени пръсти, за да чете въздуха и да следи позицията на всеки от групата.
	Момичето си удари отново коляното и опъна крака. Притисна плътно ръце до гърдите си и изви глава на една страна, мъчейки се стане възможно най-плоска и аеродинамична. Под дланта си чувстваше как бурно бие сърцето й и едва се сдържаше да не закрещи. Скълдъгъри се оказа прав. Самата скорост и несравнимото въодушевление, което тя предизвикваше, бяха накарали момичето да остави всяка клаустрофобия горе на повърхността.
	Преживяването беше невероятно!
	Вода плисна в лицето й и Валкирия примигна да я прогони от очите си. Видя Сарацен, глътнал корема си и ухилен до ушите. От другата му страна се пързаляше Гастли. Видя как гърдите на шивача на няколко пъти се охлузиха сериозно в тавана. Със сигурност беше болезнено. Зад него надолу се плъзгаше Векс, а тениската му се беше вдигнала до гърдите.
	Момичето опипа собствената си тениска. Да, и тя се беше вдигнала до гърдите й. Пръстите й се плъзнаха по изгорения белег с форма на длан на корема й, а после изведнъж в шахтата стана много светло, тя присви очи и неочаквано отворът я изплю в широко празно пространство. Валкирия се преметна, но измести въздуха навреме и леко се приземи във вода до коленете.
	Бяха в голяма подземна камера, от която във всички посоки тръгваха още шахти. По напуканите стени пълзеше мъх. Насреща им имаше една-единствена врата с наредени един под друг множество лостове.
	— Е, изобщо не беше страшно — обобщи Сарацен и се потупа по корема. — На теб хареса ли ти, Гастли?
	Гастли примигна и потърка гърдите си.
	— Май изгубих едно-две зърна по пътя.
	Скълдъгъри се изкачи по скритите под водата стъпала пред вратата и пробва да я отвори. Тя не помръдна.
	— Декстър.
	Векс застана до него, а енергийният лъч вече припукваше в ръката му. После и двамата се обърнаха да погледнат Сарацен.
	— Чисто е — рече им той. — От другата страна няма никого.
	Декстър отнесе ключалката с трясък, а Скълдъгъри придърпа вратата и я отвори.
	Валкирия и другите забързаха напред. Адреналинът вече се оттичаше и момичето започваше отново да се чувства нормално. Сбърчи чело. Нямаше нищо по-лошо от това да си обут в подгизнало бельо.
	Коридорът отвъд вратата беше стар, студен и едва-едва осветен. Момичето видя, че всички Мъртъвци старателно проверяват оръжията си.
	— Вече сме в тайната сграда — рече полугласно Скълдъгъри. — Сигурно са ни устроили засада при входа, през който Ламур ни предложи да влезем. Вместо това ние ще им устроим наша си засада и ще ги накараме те да дойдат при нас. Валкирия, в края на коридора ние всички тръгваме нагоре. Според Требушет, Ламур и Инженера се намират някъде под нас, така че ти тръгваш към тях. Надолу.
	— Все още не си се отказал от идеята да я пратиш сама? — обади се Ревъл.
	— Планът остава непроменен — рече скелетът. — Валкирия ще се справи. Освен това ще сме необходими и шестимата, за да удържим хората на Мандат достатъчно дълго, че подкрепленията от Австралия и Африка да имат време да дойдат и да ни спасят. Ако изобщо са решили да го сторят.
	Векс погледна Сарацен.
	— Е? Ти какво ще кажеш? Ще ни дойдат ли на помощ?
	— Не мога да предсказвам бъдещето, Декстър.
	— Тогава каква е _ползата_ от теб?
	— Когато се добереш до Инженера — продължи Скълдъгъри и подаде на Валкирия малка дървена топка, — донеси го обратно тук, под шахтата, след това ела да ни намериш.
	— Как ще разбера къде сте? — попита момичето.
	— Ориентирай се по звука от експлозиите.
	Валкирия завъртя двете половинки на сферата, мехурът невидимост изплува, увеличи се и я покри цялата. Момичето пъхна сферата в джоба си и пое надолу по друго стълбище. Сферата невидимка прикриваше и звука от стъпките й, които иначе щяха да кънтят по пустите стъпала.
	Някъде отдолу се дочуха гласове. Валкирия забави крачка и спря, после полека надникна над парапета. Четирима души — три жени и един мъж — се качваха към нея и приказваха на френски. Заемаха цялата широчина на стълбището. Нямаше как да се провре край тях, но алтернативата беше да се върне обратно нагоре. Е, да се върне или да ги прескочи.
	Слезе до следващата площадка, обърна се и застана с лице към приближаващите магьосници. Когато очите им дойдоха на едно ниво с краката й, момичето се засили и скочи, прелетя над главите им и рязко пропадна към още по-долната площадка. Омекоти падането, доколкото посмя — ако някой от четиримата се окажеше елементал, веднага щеше да усети раздвижването на въздуха — затова се блъсна доста тежко в отсрещната стена и падна на пода. Простена и остана да лежи. Четиримата продължиха спокойно нагоре по стълбите.
	Все още стенейки, момичето се изправи и заслиза, но този път по-бавно. Стигна до ниво ЗБ и остави стълбите. Сви по коридор, подмина друга група магьосници, които говореха бързо и тихо помежду си и действително й се прииска отражението да беше внимавало повече в часовете по френски. Разбра само, че някой чака някого някъде, после долови казаната на английски дума „Мъртъвците“. Усмихна се вътрешно. Нейните приятели. Направи още четири стъпки и алармата започна да вие.
	Момичето се стресна, сигурна, че тя я е задействала, че секачите ей сега ще дойдат да я хванат. После, когато всички наоколо й се втурнаха в различни посоки, тя се успокои, но само донякъде. Алармата значеше, че приятелите й са били нападнати.
	Валкирия ускори крачка, като надничаше предпазливо във всяка стая, която подминаваше по пътя си, докато най-сетне откри мъжа, когото й бяха показали на снимка в Роърхейвън. Ламур беше дребничък, слаб и прегърбен. Мъжът с него обаче беше значително по-млад, здрав и опасен на вид. Валкирия леко пристъпи в стаята. Не разбираше и дума от разговора между двамата, но й стана пределно ясно, че младият е пратен да се погрижи нищо да не се случи на Ламур, докато тече схватката горе, а Ламур не е особено доволен от факта, че му пращат бодигард. До тях на носилка с колелца лежеше хуманоидна фигура, покрита с чаршаф.
	Валкирия свали пръчката от гърба си. Символите веднага засветиха.
	— Добре ще направиш да проработиш — рече й тихо момичето, макар да знаеше, че под сферата не могат да я чуят.
	После бутна вратата зад гърба си и я затвори. Младият магьосник се извърна рязко, в двете му длани се появиха огнени кълба. Валкирия се промъкна зад гърба му и притисна пръчката в ребрата му. Той цял подскочи, разтресе се и се срина на пода.
	Ламур извика, залитна назад, а момичето извади сферата от джоба си и я деактивира. Очите на французина се разшириха, когато я позна.
	— Валкирия Каин!
	— Здрасти, Ламур. Радвам се да се видим на живо.
	Мъжът примигна.
	— _Oui._ Да, и аз се радвам. Тъкмо бях… Тъкмо бях тръгнал да ви посрещна, тебе и приятелите ти.
	— Някой друг май ги посрещна тях. Затова вият алармите.
	— А — отвърна Ламур. — Ами… да.
	— Най-добрата услуга, която можеш да си направиш, е да не викаш за помощ. Ще си спестиш доста болка.
	Мъжът изсумтя, кимна, а очите му се стрелкаха наоколо в търсене на подходящо оръжие. На масата до него лежеше нож. Той го погледна бързешком, после погледът му се върна върху Валкирия. Тя се престори, че не забелязва какво му се върти в главата.
	— Това Инженерът ли е? — рече и кимна към носилката.
	Ламур се поколеба.
	— _Non._ Това е нещо… друго. Не онова нещо, за което сте дошли. Онова, за което сте дошли, не е… тук.
	— Изобщо не те бива да лъжеш — рече Валкирия, хвана чаршафа и го отметна.
	Инженерът представляваше усукана потрошена железария, но като цяло се различаваше от онова, което момичето очакваше да види. Например, никъде из него нямаше и една жичка. По всичко личеше, че машината има органи — плътни, механични органи — които сега бяха смачкани и деформирани. Крайниците и торсът бяха оформени като човешки, но също така разкривени от инцидента, който беше докарал робота тук. Само главата му не имитираше по форма човешката. Нямаше нито очи, нито уста, лицето беше съвършено гладка метална пластина, сега загрозена от дълбока драскотина.
	— Това е нещото, за което сме дошли — рече Валкирия. — Окей, Ламур, сега ще ти дам чифт белезници, а ти ще закопчаеш едната гривна на китката си, а другата — на глезена на приятелчето ти, дето е в безсъзнание на пода.
	— _Je suis désolé!_ — отвърна трескаво Ламур. — Боя се, че ще ти откажа. Това чудо на механиката е поверено на мен и само на мен! Аз ще го поправя. Смяташ, че ще ти позволя да го дадеш на онова чудовище Най? Мислиш, че ще се предам без бой? Предлагам дуел!
	В същия момент Ламур се хвърли към масата, но Валкирия махна с ръка, ножът отхвърча и изтрополи на пода в противоположния край на стаята, далеч от французина.
	Ламур се изправи, сви юмруци и приклекна в класическа боксьорска поза.
	— _Très bien!_ Да го направим по стария начин! По правилата на Куинсбъри!
	— Тъй — отвърна момичето. — Не я знам Куинсбъри коя е, нито дали е готина, ама ние двамата с тебе няма да се удряме един друг.
	— Предаваш се, значи?
	Валкирия измести въздуха лекичко и Ламур залитна назад.
	— Не, не се предавам. Просто не искам да бия дребосъчести старци.
	— Тогава — схватка на острия ум!
	— Тоест?
	— Ще играем на гатанки. Нали не те е страх? Аз съм стар човек, паметта ми не е каквато беше навремето. Не бих могъл да бъда заплаха за някого, така преливащ от младост като теб… Прав ли съм?
	— Ако и гатанките ти са толкова прозрачни, колкото и опитите ти да ме провокираш, значи сигурно играта ще е фасулски проста.
	Ламур се ухили.
	— Отлично! Аз съм пръв тогава, става ли? Тичам, но не мога да ходя, пея, но не мога да говоря, докосвам, но не мога да усетя и в мрака ям. Що е то?
	Валкирия сбърчи чело.
	— Какво?
	— Що е то?
	— Трябва да позная ли?
	— Не да познаеш. Трябва да се досетиш по насоките, които ти давам.
	— Кое беше първото?
	— Тичам, то не мога да ходя.
	— Ама че глупост.
	— Не е глупост, а…
	— Как така нещо, което тича, няма да може да ходи? Ако тича, значи и ходи — просто трябва да тича по-бавно.
	— Повече никакви насоки не мога да ти дам.
	Момичето се замисли.
	— Чакай. Водата. Това е водата, нали?
	— Повече никакви насоки не мога…
	— Кое беше второто?
	Ламур въздъхна.
	— Пея, но не мога да говоря.
	— Птичка.
	— Това не е отговорът на гатанката.
	— Птичката не може да говори, но пее.
	— Вярно, но това не е отговорът на гатанката.
	— Папагалите говорят.
	— Моля?
	— Папагал. Той говори.
	— Не, не говори. Само имитира. Това не е говорене. Папагалите не могат самостоятелно да оформят…
	— Кое беше третото?
	— Играта не се играе така.
	— Просто ми припомни третата подсказка.
	— Докосвам, но не мога да усетя.
	— А четвъртата?
	— В мрака ям.
	— Някой, който обича да яде на тъмно.
	— Това не е отговорът.
	— Това си е _някакъв_ отговор. Познах три от четири, не е зле.
	— Три от… Не. Няма четири отговора. Има един отговор. Всяка част от гатанката го допълва.
	— Значи отговорът е птичка, която не е папагал, и която обича да плува и да яде на тъмно, и която също така обича да прави още нещо, което не го знам какво е.
	— _Не!_
	— Какъв е отговорът тогава?
	— Храстов сивоок свирец.
	— Какво?
	— Водна птица, обитаваща Австралия.
	— И как, да му се не види, се предполага да се сетя за _това_?
	— _Тичам, но не мога да ходя._ Това е водата. _Пея, но не мога да говоря._ Това е птица.
	— Тези двете ги познах!
	— Но не ги сглоби заедно. _Докосвам, но не мога да усетя._ Всеки предмет от физичния свят може да докосва други предмети, но за да усети каквото и да било, трябва да е одушевен. Неодушевените предмети не усещат нищо. Камъкът е неодушевен и сив на цвят. В мрака ям. Кое нещо извлича хранителни вещества в пълна тъмнина?
	Вал кирия набърчи чело.
	— Корените?
	— Точно така. Корените на растение, следователно и корените на храста. Храст, сив камък, вода, птица. Храстов сивоок свирец.
	— Никога преди не съм чувала за тая птица!
	— Аз виновен ли съм, че не си учила достатъчно орнитология?
	— Хубаво. Ако така ще си говорим, ще ти припомня, че познах половината гатанка.
	— Наистина не ти е ясно как се играе тази…
	— Млъквай. Сега е мой ред да задавам въпроси. Кой изпя парчето „Hit Me Baby One More Time“?
	Ламур се свъси.
	— Моля?
	— Кой го изпя това парче?
	— Това ли ти е гатанката?
	— Да.
	— Това не е гатанка, а…
	— Не знаеш отговора, нали?
	— _Un instant, s’il vous plaît._ Само да… Как го каза?
	— „Hit Me Baby One More Time“. Или само „One More Time“, както предпочиташ.
	— И това е заглавие на песен?
	— Да.
	Бръчки прорязаха челото на Ламур.
	— Модерна песен?
	— Да, макар че вече поостаря.
	— Но аз не познавам…
	— Аз виновна ли съм, че не слушаш достатъчно радио?
	— Добре, добре… Не е на онзи, американеца, Елвис Пресли, сигурен съм, защото…
	— Елвис умря, седнал на тоалетната чиния.
	— Елвис е умрял?
	— Преди сума ти време.
	— Седнал на тоалетната?
	— Ъхъм.
	— Винаги съм си представял, че _аз_ ще умра, седнал на тоалетната.
	— Очарователен си. Предаваш ли се?
	Раменете на Ламур увиснаха.
	— Предавам се. Кой е изпял тази песен?
	— Бритни Спиърс.
	— Искаш да кажеш Британи.
	— Не, искам да кажа Бритни.
	— Че то цяла сричка липсва от името й!
	— Е, надявам се да си я намери някой ден. Губиш играта, Ламур — Валкирия му подхвърли белезниците.
	— Аз… не съм съвсем сигурен, че ти печелиш.
	— Няма нужда да си сигурен. Виж само аз колко съм сигурна и приеми, че имам основание.
	Французинът прехапа устни.
	— Нямам желание да ти причинявам нищо лошо — настоя момичето. — Просто слагай белезниците и ме остави да си вървя по живо по здраво.
	Ламур изопна рамене.
	— Ако действително не искаш да ми причиниш нищо лошо, можеш да си вървиш веднага.
	— Не мога. Аз лично може и да не искам да те наранявам, но вътре в мен живее нещо, което иска да те нарани. И това желание много му допада. Ако пусна това нещо на свобода, дори само за момент, то ще ти одере кожата, ще ти изтръгне ноктите, ще ти избоде очите и ще се смее през цялото време, докато ти пищиш.
	— Звучи ми като нещо много опасно.
	— Опасно си е. Моля те, Ламур. Вече го чувствам в главата си. Иска да излезе. Иска да ти изтръгне езика.
	— Божичко.
	— Моля те, Ламур…
	Французинът се поколеба, после се окова с белезниците за бодигарда, който все така си лежеше в безсъзнание.
	— Благодаря ти — рече му Валкирия и активира сферата невидимка. Избута носилката с Инженера в коридора, затвори вратата зад гърба си и пое по обратния път.
	_Интересно._
	Стигна до първия ъгъл и пусна трима магьосници да притичат край нея, после тръгна подире им. Инженерът беше тежък, но с носилката нямаше кой знае какъв проблем.
	_Вече ме използваш за заплаха, а? Много интересно._
	Валкирия стигна до някакъв асансьор, натисна копчето и зачака вратите да се отворят.
	_Почти реших, че искаш да поема контрола над нещата. Така ли е, Валкирия? Това ли искаш?_
	Асансьорът звънна и се отвори. Момичето избута Инженера вътре и се обърна с гръб към дъното на кабината.
	_Искаш ли отново да почувстваш силата?_
	Една магьосница се затича към нея в опит да хване асансьора, но Валкирия леко бутна въздуха към нея, жената се блъсна в невидима преграда и отскочи назад, а момичето успя само да зърне шокираното й изражение, преди вратите да се затворят.
	Върна се в камерата под шахтата, свали Инженера от носилката и го нагласи в примката, която беше вързала в краищата на две дебели въжета. Другите им краища завърза за ръждясал лост, който намери на пода и с негова помощ притегли робота във водата. Когато Инженерът се нагласи точно под отвора на шахтата, момичето го остави в краката си и измести въздуха, за да повдигне лоста нагоре. Без да обръща внимание на далечните писъци на алармата, експлозиите и изстрелите, вкара полека лоста в шахтата и натисна въздуха още и още нагоре, заслуша се как ръждивото желязо трополи из тунела, повличайки въжетата след себе си. Някъде на половината разстояние до повърхността момичето усети, че губи контрол над товара. Тежестта се беше отдалечила твърде много. Леко я придърпа обратно към себе си, донагласи я, за да й е удобна. После се съсредоточи максимално и тласна въздуха с две ръце. Лостът се отдалечи рязко и Валкирия го изпусна от контрола си. После загледа как въжетата в краката й продължиха да се размотават и да изчезват нагоре в шахтата…
	… а после рязко спряха.
	Момичето зачака. Чака цяла минута, но лостът не падна обратно. Беше стигнал горе, на повърхността, в потока. Сега трябваше само да се измъкнат, да се върнат при входа на шахтата, да издърпат Инженера и да си го приберат.
	Лесна работа.
	Сигурна, че сферата продължава да я скрива, Валкирия изтича обратно до стълбището и се втурна нагоре, ориентирайки се по звуците на битката. Блъсна някаква врата и я отвори широко. Мъртъвците се бяха окопали в един коридор, принуждавайки по този начин врага да ги доближава на малки групи. Дори и при това положение отрядът щеше да бъде смачкан всеки момент. Валкирия смъкна пръчката от гърба си, оголи зъби…
	… а после таванът над тях отхвърча нанякъде.


>	36.
>	Кръвозагуба

	— Извинете, че ви прекъсвам — каза Амалия, — но нали помолихте да ви държа в течение за събитията във Франция. Имам новини.
	Илори Ретисънт остави настрани доклада, който четеше, и покани с ръка жената да влезе в кабинета й. Помещението беше малко, пълно с книги и миришеше на стара хартия и топла кожа. След смъртта на Куинтин Стром, Котернъс Оуд се беше преместил в покоите на Върховния маг, а Палавър Грейвс — новият старейшина в Съвета — побърза да сложи ръка на стария кабинет на Оуд. Такъв си беше Палавър — човек с вкус към победата, дори и най-дребната, и Илори го остави да се наслаждава на постижението си. Бездруго кабинетът на Оуд никога не й се беше струвал привлекателен в никакво отношение — беше твърде голям, твърде студен и твърде близо до тоалетните.
	— Мъртъвците са проникнали в аванпоста близо до Улфсонг, точно както предвиждахме — почна Амалия. — Хората на Върховен маг Мандат са щракнали подготвения капан.
	Илори повдигна вежда.
	— По изражението ти съдя, че от момента на щракването на капана нещата са спрели да се развиват по нашия предварителен план.
	— Не разполагам с всички подробности, но по всичко личи, че Мъртъвците са получили помощ от външни сили.
	Илори се отпусна назад на стола си.
	— Австралийците?
	— И африканците.
	— _И те ли?_
	— Боя се, че да. Мъртъвците са избягали. Отнесли са със себе си Инженера.
	Илори я загледа втренчено.
	— Върховният маг знае ли?
	— Да, осведомяват го в момента.
	— Сега ще стане весело — промърмори Илори. — Благодаря ти, Амалия. Може да се връщаш към задълженията си.
	Амалия излезе, а Илори стана, метна наметалото на раменете си и го закопча с брошката, която указваше положението й в Съвета. Оправи си косата и си сложи съвсем мъничко червило, а после излезе в коридора. По пътя срещна Грейвс и той с крайна неохота тръгна рамо до рамо с нея.
	— Чули сте, както разбирам — рече й, мъчейки се да я принуди да върви по-бързо.
	Илори не ускори крачка.
	— Чух, Палавър. Не си единственият човек с шпиони, които му шепнат на уше.
	— Едва ли бих употребил думата „шпиони“, старейшина Ретисънт. Между другото, как се чувствате? Виждате ми се уморена. Навярно трябва да си отдъхнете.
	Илори му се усмихна.
	— Трогната съм от загрижеността ти. Сигурно наистина изглеждам уморена. Много работя — стигнаха до кабинета на Оуд и Палавър отвори вратата пред Илори. — Ти обаче имаш прекрасен отпочинал вид — довърши си изречението магьосницата и подмина колегата си.
	Грейвс влезе начумерен подире й.
	Върховен маг Котернъс Оуд стоеше прав с лице към френския прозорец и се взираше в панорамата над Лондон. Повечето Убежища по света се намираха основно под земята, но преди тридесет години Куинтин Стром реши да започне да строи на височина, а не да се окопава по-надълбоко. Отвън сградата не беше нито достатъчно красива, нито достатъчно грозна, че да привлича нечие внимание. Откъм улицата великолепният прозорец, през който сега гледаше Оуд, изглеждаше тесничък, а човек отвън виждаше зад него просто празна сива стая.
	— Мандат оплеска всичко — рече Върховният маг, без да откъсва очи от грамадния град. — Не знам как изобщо е възможно. Тоя човек има талант да се проваля, дори и да е застанал на прага на успеха.
	— Австралийците и африканците… — почна Палавър, но замълча.
	— Знам за проклетите австралийци, знам и за проклетите африканци! — Оуд се извърна рязко и хвърли изпълнен с презрение поглед на мъжа до Илори, който от своя страна буквално се спаружи. — Намесата им не трябваше да има никакво значение. Ако човек успее да примами Мъртъвците да влязат в капан, то трябва да ги убие на секундата! Да взриви сградата заедно със себе си, ако се налага. Не да се опитва да ги _плени_ живи. Не да се опитва да ги _победи_. Просто трябва _да ги ликвидира_! С един бутон. После — взрив. Вместо това Мандат изкарва всичките си магьосници и всичките си секачи, слага ги да чакат в засада, а след това, когато Мъртъвците им изскачат от някакво непредвидено място, всичките тия хора почват да се боричкат помежду си за славата да пленят някого от великите герои. А после, както вече отбелязахме… идват проклетите австралийци и проклетите африканци.
	— Трябва да се свържем с тамошните Убежища — обади се Илори.
	— Опитваме се — отвърна Оуд. — Засега не вдигат телефона. Закъсняхме. _Знаеш_, че закъсняхме, Илори. Те вече демонстрираха на чия страна застават. Недвусмислено.
	— Значи отсега нататък са наши врагове — отвърна магьосницата — и ние ще се разправим с тях. Отпреди знаехме, че е твърде вероятно Люлките на магията да се съюзят помежду си.
	— Така е, но от това не ми става по-леко — отвърна Оуд и рухна в стола си зад бюрото. — Мътните да те вземат, Грейвс, стига си ми висял тука да се цупиш. Дай принос към разговора!
	Палавър пламна.
	— Да, Върховен маг, разбира се. Не трябва да забравяме, че Мъртъвците са успели да си присвоят и Инженера.
	— А, да, и това! — кресна Оуд. — Проклетият Инженер! Подмамваш ги в капана с нещо, което искат — е, хубаво! Дори и ако ги изпуснеш, най-малкото, което можеш да сториш, е да им попречиш да отнесат това нещо със себе си! Имаме ли изобщо _някаква_ идея къде са избягали?
	— Боя се, че не — отвърна Палавър и наведе засрамено глава.
	— В ръцете ни бяха — мърмореше Оуд. — Ревъл и Биспоук. Двама от тримата ирландски старейшини. Задачата на Мандат беше да не оплеска нещата и току-виж войната щеше да свърши, преди да е започнала.
	На вратата се почука и влезе Мериуин, администраторката на английското Убежище.
	— Извинете ме, старейшини. Японският Върховен маг моли за съдействие. Ударен ирландски отряд унищожава инфраструктурата на Убежището му по-бързо, отколкото хората му са в състояние да я възстановяват.
	— Моля, съобщете на Върховен маг Кумо да се оправя сам. Ние тука водим война.
	— Той знае това, господине, и изтъква, че водим тази война с помощта на негови магьосници. Почти не са му останали хора, с които да защитава Убежището си. И той не е единственият с този проблем. Получихме молби за помощ от Сирия, Румъния, Исландия…
	— Исландия? — излая Оуд. — Има Убежище в _Исландия_?
	Мериуин дори не мигна.
	— Да, господине, и е било нападнато.
	Оуд стисна юмруци.
	— Нямам време за това! Ревъл праща ударни групи срещу слабо защитените Убежища, защото са му необходими лесни победи. Действия на отчаян човек. От този момент отнасяйте всички такива молби за помощ към старейшина Грейвс. Можеш да се справиш с проблема, нали, Грейвс?
	Палавър закима бързо.
	— Да, Върховен маг. Разбира се.
	— Чу ли, Мериуин? Повече не ме занимавай с подобни неща. Имаш ли да споделиш някаква друга важна информация?
	Мериуин обърна страница на клипборда си.
	— Генерал Мантис се движи по план, господине. Не докладва за никакви пречки и забавяния.
	— Защо всички не могат да са ефективни като Мантис? Говорете каквото щете за странните му навици, обаче това същество има талант да се придържа към всички предварителни времеви разчети. Това ли е? Това ли ти е единствената добра новина днес?
	— Опасявам се, че да, Върховен маг — отговори Мериуин.
	— Остави ни.
	Мериуин се поклони и се измъкна безшумно.
	Оуд се извърна към Илори.
	— Сподели мнение.
	— Флетчър Рен представлява реален проблем — рече магьосницата. — Мъртъвците — също. Ако извадим Рен от уравнението, ирландците ще изгубят възможността си да пращат ударни отряди и да изчезват за секунди. Ако извадим Мъртъвците от уравнението, Ирландия направо ще изгуби водачите си.
	— Не всичките си водачи обаче. Мадам Мист е на сигурно в Роърхейвън.
	Илори повдига вежда.
	— Смяташ ли, че някой извън Роърхейвън ще я последва? Мъртъвците са повече от водачи, повече от воини. Те са символ. Те са живото въплъщение на това, което малка група силно мотивирани и решителни индивиди могат да постигнат срещу значително по-многоброен враг. Доказаха го срещу Меволент. Сега го доказват и срещу нас.
	— Не знаех, че си се присъединила към фен клуба им.
	— Язвителността не ти отива, Върховен маг. Чувал ли си как говорят собствените ни хора за Мъртъвците? Денем ги споменават с трепет и благоговение. Но нощем? Нощем ги споменават със страх. Образът на Мъртъвците е изтъкан от суеверия и кошмари. Затова и побеждават.
	— Кой казва, че побеждават?
	— Ние сме пленили или убили едва десетина ирландци, докато само в битката във Франция четиридесет и един души от нашите са изкарани от строя. Ирландците успешно набелязват и нападат продоволствените ни центрове, а ние не можем дори да проникнем през щита им. Разколебават съюзниците ни един по един, а ние и думица не можем да изтръгнем от _техните_ съюзници. Губим, Котернъс. С всеки удар те ни пускат все повече и повече кръв.
	— Нямам време за това. Трябва да присъствам на конферентен разговор с останалите Върховни магове от Съвета. Без съмнение Мандат ще донесе от девет кладенеца вода да ни убеждава, че провалът във Франция не е по негова вина. Ще се разменят доста остри реплики и епитети, но нищо конкретно няма да се реши, Илори, до края на деня очаквам от вас двамата да ми представите нова стратегия за действие. Искам предложения как да се справим с австралийците и африканците. Грейвс, от тебе чакам идеи как да открием и елиминираме Мъртъвците. Заемайте се.


>	37.
>	Шаривари

	Отначало нещата потръгнаха много добре.
	Скайлър и Серефия пристигнаха в Мозамбик, без никой да ги проследи. Смесиха се успешно с тълпите смъртни на летището, където британският акцент на Скайлър и американският на Серефия не привличаха ничие внимание. Нито един от африканските магьосници, поставени да наблюдават пристигащите, не ги забеляза. Излязоха, откраднаха кола и се отправиха към града. Лично Котернъс Оуд им беше възложил мисията: да убият африканския долавящ, който чрез съзнанието си координираше действията на всички африкански магьосници по света.
	Информацията беше, че долавящият се укрива в голям склад, далеч от любопитни очи. Скайлър беше предупредена да очакват сериозна охрана. Но това не я притесняваше. Нямаше намерение да влизат в схватка. Планът беше да се вмъкнат незабелязано, да ликвидират долавящия и да се измъкнат, преди някой въобще да е разбрал какво става.
	Затова паркираха и полека се прокраднаха към склада. Намериха първия пазач разкъсан на парчета и точно от този момент нещата тотално се объркаха.
	— Трябва да се махаме веднага от тук — прошепна Серефия.
	— Не и преди да сме премахнали обекта — отвърна Скайлър. — Не и преди да сме узнали кой убива по този начин.
	После тръгна първа към широко отворената врата на склада. Гледката вътре шокира дори нея — опитната наемна убийца. Мъртвите тела бяха пръснати безразборно навсякъде, сякаш някой просто ги беше разхвърлял небрежно. Касапницата се беше случила скоро. Кръвта още капеше отвсякъде.
	Серефия леко я докосна по рамото, Скайлър извърна глава. Вслуша се. Тогава ги чу. Глас. Не. Два гласа.
	Влязоха в склада, прекрачвайки телата, промъквайки се из сенките. Серефия стискаше пистолета си в ръка. Скайлър осъзна, че и тя е извадила своя, макар че не можеше да си спомни точно в кой момент го е сторила.
	Надникнаха през първата вътрешна врата. В съседното помещение на пода беше коленичил мъж. Дребен, чернокож, със сребърна коса. Скайлър го разпозна — долавящият. Над него се извисяваше триметров мъж — камара от мускули в бледа кожа, с гола глава, цял оплискан с кръв. Устата на Скайлър пресъхна само при вида му.
	— Кълна се — говореше долавящият — и следа не виждам от тях. Моля те, освободи ме.
	Гигантът положи длан на рамото на мъжа и той изскимтя от болка.
	— Не се вглеждаш достатъчно настойчиво — продума едрият. — Намери ми Отдел Х или ще ти смачкам черепа.
	— Трябва ми още информация — отвърна долавящият. — Моля те, още информация. Име, предмет, който някой от тях е докосвал…
	— Казаха ми, че си най-могъщият долавящ на този континент.
	— Да, но…
	— Намери ми Отдел Х.
	— Не мога. Моля те. Съжалявам.
	Грамадният мъж стисна главата на долавящия в две ръце и му счупи врата. Скайлър потръпна при рязкото прас.
	— Разочарование — промърмори великанът. — Но може с вас двете да извадя по-голям късмет.
	Серефия вече бягаше, а Скайлър я последва по петите. Тичаха и стреляха назад през рамо. Скайлър се спъна в един труп и падна, Серефия се обърна, протегна й ръка да й помогне и в следващия момент енергиен лъч я улучи и я стопи. Серефия изчезна, сякаш никога не я бе имало.
	Скайлър изруга, изправи се с мъка и ръката на гиганта я стисна за гърлото.
	— Кажи ми — рече той — какво знаеш за Отдел Х?
	Скайлър риташе, бореше се, но напразно. Протегна се, усети как магията потича към пръстите й, но великанът стисна ръката й и я натроши. Скайлър запищя и едрият я пусна на пода.
	— Кой си ти? — изкрещя магьосницата през сълзите на болката, притиснала ръка до гърдите си. — Какво искаш?
	— Наричам се Шаривари — отвърна гигантът — и търся хората, които убиват уорлоки. Долавящият ми каза много неща. Каза ми за вашата дребнава война. Каза ми за машината, която усилва магията. Но не ми каза онова, което искам да знам. Не ми каза къде да намеря Отдел Х.
	— Отдел Х не съществува — отвърна Скайлър. Макар и коленичила, тя се примъкна на сантиметър по-далеч. — Той е измислица. Слух.
	— А може да е толкова добре скрит, че дори и вие, магьосниците, да не знаете, че го има.
	Болката едва сега започваше да показва на Скайлър истинската си сила.
	— Може и така да е — изрече наемницата. — Да, може и да си прав. Аз мога… Мога да ти помогна. Мога…
	Уорлокът се озъби.
	— Нищо не можеш. Ще ми кажеш всичко, което искам да чуя, само и само да се измъкнеш. Ако си права, ако Отдел Х не съществува, кой тогава избива хората ми? Кого трябва да търся?
	— Не… не знам. Моля те, аз нямам нищо общо с уорлоките. През живота си не съм виждала уорлок.
	Шаривари се усмихна.
	— Е — отвърна, — сега виждаш.


>	38.
>	Твърдината

	Флетчър се загърна по-плътно в якето си. Не обичаше да му е студено. Затова се беше преместил в Австралия. Но не се беше връщал там откак избухна войната, което значеше от около два месеца. Мястото му беше опротивяло заради Майра.
	В колата беше кучешки студ, но Флетчър не помоли шофьора да пусне отоплението. Дей Мейбъри беше издънка от злополучния клан Мейбъри и лигавщини от рода на „Студено ми е!“ не му се нравеха. Доколкото беше разбрал Флетчър през последните седмици, Дей беше един от шестима братя близнаци, при това единственият свестен от тия шестима. Брат му Дийкън, изключително способен долавящ, беше пълен боклук, но поне беше още сред живите. Другият му брат Дейвид се беше самозалостил в някаква тайна стая, където беше умрял от задушаване. Дайфид пък беше паднал в дърворезачка, Дейвид беше изяден от заразени с бяс кози, а Дейвън беше починал от някакво стомашно неразположение.
	Флетчър не беше посмял да пита Дей дали има и сестри.
	Пътят се превърна в черен макадам, после изчезна напълно. Дей спря джипа и двамата слязоха. Тясната ливада пред тях продължаваше на около километър нататък, като теренът полека се издигаше нагоре. На върха му имаше постройка. Двамата закрачиха към нея.
	— През войната с Меволент Твърдината беше една от най-силните ни позиции — рече Дей. — От двете й страни има гъсти гори, идеални за поставяне на капани и засади, а отзад, от фасадата надолу, се спуска отвесна скала, но нищо не пречи и там да се поставят капани и засади.
	— Значи, при евентуална атака — попита Флетчър, — врагът ще бъде принуден да мине оттук, откъдето ние с теб сега минаваме?
	Дей кимна.
	— Вражеските сили ще се групират при пътя, след това ще поемат към нас в тясна редица. По онова време защитниците тук бяха шепа хора. Имаше стени, щитове, порти, всичките се пазеха и човек трябваше да мине през тях, за да стигне до самата Твърдина. Меволентовите хора нямаха шанс. Пренеси ни напред. До средата на пътя.
	Дей сложи ръка на рамото на Флетчър и двамата се телепортираха на средата на ливадата и продължиха нагоре.
	— Ето там разполагахме най-добрите стрелци с лък — посочи Дей към тясна затревена площадка вляво. — Нанасяха възможно най-много вреда още докато врагът се изкачваше насам, а после, точно преди да завладеят позицията им, изчезваха в специални тунели, които извеждат горе в Твърдината. Меволент напада тук десетки пъти. Понякога пращаше батальони, мъже и жени магьосници, заливаха всичко наоколо. Друг път идваха малки отряди, промъкваха се през горите или се катереха по скалата. Никога не успяваха дори да се приближат.
	— Значи Твърдината е непревземаема — обобщи Флетчър.
	Дей се усмихна.
	— Да, преди беше непревзимаема. Войната обаче свърши, защитите бяха свалени, тунелите — запълнени, стените — разрушени. Сега горе са останали само няколко малки постройки.
	— Колко време ще отнеме да се възстановят защитите?
	— Няма да ги възстановяват.
	— Но Инженерът е тук! Ако Мантис узнае…
	— Надяваме се да узнае.
	— За да го примамим в капан?
	— В известен смисъл.
	Приближиха Твърдината и Флетчър виждаше все повече и повече фигури, които сновяха зад ниските порутени външни стени. Момчето се усмихна.
	— Да позная ли? Тука зад стените е скрита цялата ни армия. Мантис идва, очаква, че победата му е в кърпа вързана, и после изведнъж — _бам!_ Ние нанасяме удара!
	Дей отново сложи ръка на рамото му.
	— Виж сам дали си прав.
	Телепортираха се зад стените на Твърдината и миг по-късно Флетчър рязко се дръпна от една от тътрещите се наоколо фигури. Не бяха от плът и кръв, а Кухи хора.
	— Спокойно! — засмя се Дей. — Тия са наши.
	Кухите бяха навсякъде. С кожа от хартия, с увиснали рамене, с полюляващи се надолу тежки юмруци, с лица, на които на местата на очите и устата имаше само гънки. Отдалече можеха и да минат за живи, но отблизо си личеше какви са — тътреща се буцеста гавра с човешкия вид. Пред очите на Флетчър един от Кухите се закачи пътем на някакъв ръждив пирон, който разкъса хартиената му кожа. От раздраното се заиздига зелен газ, но Кухият продължи пътя си, като с всяка крачка се спихваше все повече. Най-сетне рухна, съвършено празен, а ветрецът подхвана кожата му и я заподмята, докато тя не се заплете в краката на друг Кух, който я повлече нанякъде.
	Бейн и О’Калахан излязоха да посрещнат новодошлите. Грейшъс имаше нещастен вид.
	— Това е смешно! — почна веднага той. — Погледни с какво ни карат да работим! Качеството им е под всякаква критика.
	— От евтините са. Май някой е направил икономии — отвърна Дей.
	— Най-лошият тип хартиена кожа, който някога съм виждал — продължаваше Грейшъс. — От къде ги е изкопал Ревъл? Не, не искам да знам! Не искам да знам що за човек произвежда такава евтина кожа!
	— Току-що надухме последните — обясни Донегън. Очите му бяха зачервени, а носът му течеше. — Гадна работа е тоя зелен газ. Получих една доза право в лицето.
	— После повърна — добави Грейшъс.
	— Повърнах — призна Донегън. — И все още виждам размазано.
	— Ъм — почна Флетчър. — Мога ли да задам един глупав въпрос?
	— Няма глупави въпроси — отвърна Грейшъс. — Само глупави хора. Питай.
	— Доколкото виждам, тука са само Кухи, нали? В Твърдината няма секачи, нито други магьосници, освен вас двамата?
	— Точно така — потвърди Донегън.
	— И ако Мантис разбере, че Инженерът е тук и дойде с цялата си армия, вие не разполагате с никакви защити, с които да се… защитите.
	Грейшъс кимна.
	— Много правилно наблюдение. Какъв точно беше глупавият въпрос?
	— Ще стигна и до него — рече момчето. — Та, ако Мантис атакува, вие няма и накъде да бягате, щото зад гърба ви има само една отвесна висока скала.
	— Продължавам да чакам глупавия въпрос…
	— Ами… Така де… Ако Мантис дойде, не можете нито да се биете, нито да бягате. Ще се окажете в капан.
	Грейшъс го изгледа.
	— Това дори не е въпрос.
	— Съвсем прав си, Флетчър — намеси се Дей. — Когато Мантис нападне, ще ни смачка. Твърдината ще бъде плътно обградена от всички страни и врагът ще прехвърли жалките ни стени като на шега. А когато ги прехвърли, ще разбере, че фигурите, които е взел за истински бойци, са всъщност Кухи хора.
	— Към този момент — обади се и Донегън, — аз, Дей и Грейшъс вече ще тичаме към Най, Инженера и Кларабел, а след това ще те извикаме. Ти също ще дойдеш при нас и ще ни телепортираш всичките на безопасно място.
	— Но какъв е смисълът от това? — продължаваше Флетчър. — Защо ще ги подмамваме изобщо тук, ако… О, ясно.
	Грейшъс се усмихна на партньора си.
	— Виж го! Взе да схваща.
	— Тогава Мантис ще се окаже тук, в тази ужасна позиция, без защити и без път за бягство, а после ще се обърне кръгом и…
	— И ще види, че Мъртъвците са се събрали в долината пред Твърдината — довърши Донегън — и водят армия със себе си.
	Флетчър се ухили.
	— Хитро!
	— Затова науката се нарича „тактика“ — заключи Грейшъс, — а не…
	Всички се извърнаха и го загледаха. Грейшъс не измисли думата и само сви рамене.
	— Флетчър — смени той бързо темата, — искаш ли да си поговориш с един робот?
	Момчето се ухили още по-широко.
	— Много ясно!
	Грейшъс поведе групата към Твърдината, чиято вътрешност се оказа не чак толкова разочароваща, както външността. Стените крепяха здраво таваните. Подовете крепяха здраво стените. Добра система и си функционираше отлично.
	Единствената обитаема стая приличаше на работилница на луд учен. Беше тясна, претъпкана, пълна с бибипкащи машинарии и цялата оплетена в кабели и жици. Под ниския таван доктор Най се беше сгънал одве, за да може изобщо да се движи. Флетчър влезе и Кларабел веднага му помаха за поздрав. Беше застанала зад робот, висок около метър и осемдесет.
	Металната повърхност на машината беше очукана, дълбоки драскотини преминаваха през магическите символи, издълбани върху човекоподобния му торс. Освен това роботът не беше цял. В тялото му имаше дупки, така че целият приличаше на недореден пъзел, който някак си е успял да са закрепи изправен. Самите дупки бяха запълнени само със синкаво сияние, което под напрегнатия поглед на Флетчър полека ставаше бяло. Главата на робота беше съвършено гладка, но някой беше нарисувал върху й усмихнато личице.
	— Колко яко! — промълви момчето.
	Грейшъс буквално се кикотеше от вълнение.
	Най ги погледна, после се обърна отново към Инженера и въздъхна.
	— Кларабел — рече, — ти ли нарисува усмихнато личице на робота?
	Кларабел набърчи челце, сякаш напрегнато се мъчеше да измисли съвършената лъжа, и рече:
	— Не.
	— Не си ти?
	— Не, докторе.
	— А знаеш ли кой го е нарисувал?
	— Мисля, че беше един от Кухите хора.
	— Аз мисля, че лъжеш.
	Синьокосото момиче посърна.
	— Изглеждаше толкова тъжен така без лице. Сега изглежда щастлив!
	— Изглежда нелеп.
	Кларабел засия.
	— Нелепо щастлив?
	— Не — отвърна Най. — Просто нелеп. Господин Рен, няма ли да поздравите нашия механичен гост?
	Флетчър се вгледа по-отблизо в машината.
	— Включен ли е?
	Грейшъс го смушка с лакът.
	— Питай самия _него_.
	Флетчър се покашля и пристъпи към робота.
	— Извинете? — рече. — Работите ли?
	Инженерът извърна глава към него.
	— Работя — отвърна със странен, несъмнено роботски глас, в който обаче се долавяше и удивителна човешка топлота. — Бях рестартиран преди четиридесет и три минути. Наличните ми системи са отново онлайн.
	Флетчър погледна Грейшъс през рамо.
	— Скълдъгъри и другите знаят ли за това?
	Грейшъс кимна.
	— Помолиха ме да измъкна от машината всичката необходима ни информация. Инженер, готов ли си да отговориш на няколко въпроса?
	— Да, готов съм, господин О’Калахан.
	— Става дума за Усилвателя — почна Грейшъс. — Може ли да бъде изключен окончателно?
	— Да. Когато това стане, специален заключващ механизъм ще го запечата и той повече няма да може да бъде използван. Ако веднъж е изключен, единствен аз мога да го включа отново.
	— Имаш ли нещо против да го изключиш сега?
	— Ни най-малко. В края на краищата, аз затова съм създаден. В случай че Усилвателят бъде включен, моята задача е да организирам изключването му, преди да е станало твърде късно.
	— Е, чудесно! — обобщи Грейшъс с широка усмивка. После се смръщи. — Чакай, преди да е станало твърде късно за какво?
	— Мощността на Усилвателя се движи в непрекъснат затворен кръг — обясни Инженерът. — С всяко завършване на кръга тя нараства и Усилвателят се свързва все по-стабилно с Извора на магията. Накрая Усилвателят ще се претовари и с едно последно действие ще освободи мощността и ще увеличи магическите сили на всяко едно магическо същество на земята.
	— Ще ги увеличи? — предпазливо поясни Грейшъс. — Както увеличи силите на Китана Келауей и приятелите й?
	— Боя се, че да. В случая с Китана силите на тийнейджърите бяха само утроени, докато при едно евентуално претоварване увеличението ще представлява от десетократно до двадесетократно повишение на силите на всяко едно магическо същество — степента зависи от настоящите му магически способности. Това са данни, заложени от създателя ми, макар че и той не е бил в състояние да ги изчисли със стопроцентова точност.
	Най вдигна глава, а малките му очички се присвиха.
	— Но подобно увеличение на силите ще докара всеки магьосник до лудост.
	— Създателят ми също смяташе, че това ще е вероятният резултат, да.
	— Значи Усилвателят е просто една… бомба със закъснител! — рече Грейшъс. — Уред, който ще сложи край на света.
	— Не е създаден така умишлено — отвърна Инженерът. — Знаете, че в ядрените реактори има въглеродни пръти, които могат да спрат реакцията на разпад във всеки един момент и да предотвратят катастрофално стапяне и взрив. Мислете за мен като са тези въглеродни пръти. Аз съм машината, която трябва да попречи на Усилвателя да бъде бомба със закъснител.
	— Само дето ти не си изпълнил задачата си — поправи го Грейшъс, — защото не си останал на поста си.
	— Беше ми доскучало.
	— Ти си машина.
	— И на машините може да им доскучае.
	Грейшъс изведнъж придоби загрижено изражение.
	— На тостера ми дали му е скучно?
	— Може би — отвърна Инженерът. — Не познавам много тостери. Когнитивните ми функции са твърде усъвършенствани и понякога не ми правят добра услуга. Но ако ме заведете при Усилвателя, спокойно мога да го изключа, преди мощността му да достигне катастрофални нива.
	Грейшъс въздъхна облекчено.
	— Видяхте ли? Допреди малко бяхме изправени пред опасност, а сега тя ни отмина. Това, смятам аз, може да бъде определено като победа за силите на доброто — после се обърна към Флетчър и му вдигна ръка. — Дай пет!
	Момчето го изгледа.
	— Ти сериозно ли?
	— Не ме оставяй да се излагам, моля ти се.
	Флетчър удари вдигнатата длан със своята. Заболя го.
	— Господин Инженер — продължи Грейшъс. — Ще бъдете ли така добър да ни придружите до Убежището и да деактивирате Усилвателя?
	— Разбира се — отвърна Инженерът. Пауза. — Хмм — допълни.
	— Това „хмм“ не ми звучи добре — предпазливо рече Флетчър.
	— Извинете ме — отвърна машината. — Една моя част изглежда не функционира.
	Най извъртя глава на дългия си врат.
	— Какво каза?
	— Платката, обработваща паметта ми, не функционира — повтори Инженерът. — Боя се, че нямам подстъп до необходимите протоколи.
	— Дай да видя — рече докторът. — Сега ще я оправя.
	Инженерът поклати главата си с нарисуваното личице.
	— Опасявам се, че едва ли ще бъде толкова лесно, докторе. Самодиагностиката ми показва, че платката е непоправимо повредена.
	Флетчър пристъпи напред.
	— Я чакай, значи сега _не си в състояние_ да изключиш Усилвателя?
	— Не и преди платката за обработка на паметта да бъде подменена.
	— Ами за теб _няма_ резервни части! — сопна се Най. — Ти си единствено по рода си постижение на технологиите. Дай ми шест месеца и ще мога да произведа нова платка по модела на повредената, но…
	— За съжаление не разполагаме с шест месеца — отговори Инженерът. — Без платката не мога да се ангажирам с точност на преценката, но до седмици Усилвателят със сигурност ще бъде претоварен.
	Грейшъс погледна Флетчър.
	— Значи се върнахме в изходна позиция. Вземам си обратно моето „дай пет“. Ситуацията не го предполага.
	— Мога ли да предложа възможно решение? — обади се Инженерът.
	— Моля — отвърна Грейшъс. — Едно възможно решение ни е особено необходимо в момента.
	— Моят създател доктор Роут беше ангажирал много учени, които самостоятелно работеха по различни части от Усилвателя, съответно и по мен. Те нямаха представа в какъв проект участват, нито какво точно ще образуват при сглобяването си отделните части, но жената, която създаде мозъка ми, изработи прототип, преди да се заеме с финалната версия.
	Флетчър сключи вежди.
	— Значи някъде съществува втори екземпляр от твоя мозък?
	— В общи линии — отговори машината — да. Не е толкова усъвършенстван, колкото този, който ползвам в момента, но платката за обработка на паметта може спокойно да бъде свалена от прототипа и да замени моята сегашна, повредената.
	Грейшъс плесна с ръце от радост.
	— Видяхте ли? Проблемът отново ни отмина. Много сме добри! Не се свеня да го кажа. _Добри_ сме. Е, Инженере, къде е сега този твой мозъчен прототип?
	Инженерът обърна глава към него.
	— В момента се намира в Убежището в Лондон, Англия.
	— О — отвърна Грейшъс и за миг изглеждаше така, сякаш ще заплаче. — О. Ами хубаво.


>	39.
>	Вражески войници

	Есента дойде и донесе по-къси дни и тъмни вечери. Измете топлината на лятото и я замени със сиви небеса и пронизващ вятър така внезапно, сякаш някой някъде беше щракнал невидим ключ. На Валкирия й се струваше, че сивите небеса хармонират със сивото настроение, заразило всички, с изключение на Мъртъвците. През последните няколко седмици — при засадата във Франция, при нападението над Москва, както и при атаката в Аризона — имаше моменти, в които на нея й се струваше, че мъжете от отряда са по-щастливи от когато и да било през живота си. Отново имаха ясна цел. Бореха се за нещо. По природа бяха воини, а сега отново им се беше удала възможност да вършат онова, което се полага на воините.
	Да воюват.
	Валкирия не беше изрекла нито една от тези мисли на глас. Не защото не искаше да засрамва Мъртъвците, а защото не желаеше те от своя страна да разпитват пък нея. Защото въпреки битките, убийствата и буквалния дискомфорт, до който водеше участието във войната, момичето се чувстваше много добре. Все още не се беше оказвала в ситуация, в която да трябва да нарани някого сериозно, самата тя все още не беше ранявана, а и отрядът беше реализирал успешно всички мисии, с които се беше нагърбил. Разбира се, нещата невинаги бяха вървели по план, беше им се случило да пропуснат една-две отлични възможности, но в общи линии всеки път нападаха неочаквано, а след това се изнасяха скоростно, преди врагът да успее да отговори подобаващо. Побеждаваха. В известен смисъл.
	Понякога беше трудно да се определи коя страна надделява. Силите на Върховния съвет бяха огромни и впечатляващи, но се придвижваха бавно. Ирландските магьосници воюваха на малки групи, удряха светкавично и се изтегляха, понякога с помощта на Флетчър, а друг път сами. Бяха понесли някои загуби, както и няколко смазващи поражения, но не се предаваха. Както казваше Страха, когато намушкаш един великан с малко ножче достатъчно много пъти, в края на краищата той ще рухне.
	Разбира се, ирландците не бяха единствените, които се придържаха към тази тактика. Генерал Мантис и неколкостотинте му войници може и да не бяха получили подкрепленията, на които се бяха надявали, но засега осуетяваха успешно всички опити да бъдат пленени от ирландска страна. Освен това все още не се бяха хванали на въдицата и отказваха да атакуват Твърдината. Скълдъгъри подозираше, че се крият сред смъртните, регулярно се прегрупират, удрят някъде, след което много бързо отново се разпръскват и се сливат с тълпите нормални хора по градовете. Това, естествено, не важеше за самия Мантис. Същество като него трябваше да се крие през цялото време.
	През последните дни базовият лагер на Мъртъвците беше стар хотел в покрайнините на Франкфурт. С тях бяха още двадесетима ирландски магьосници, както и трима американци и четирима германци, решили да се вслушат в собствената си съвест. Валкирия тъкмо прекосяваше тесния вътрешен двор, когато мерна Танит през един от прозорците на първия етаж и спря, за да се вгледа по-внимателно. Русата магьосница се беше облегнала на стената, а Гастли оправяше ботушите й. Шивачът каза нещо и Танит се засмя, отговори му, на което пък той се усмихна. После остави единия ботуш на пода, Танит пъхна крак в него, като леко се подпря на рамото на Гастли, за да се обуе по-лесно. Шивачът, естествено, отлично знаеше, че Танит прекрасно умее да пази равновесие във всякакви ситуации. Но явно нямаше нищо против ръката й, опряна на рамото му.
	В този момент в стаята влезе Сангуайн, видя ги и се закова на място. Танит дръпна ръка от Гастли и се приведе да вдигне втория ботуш. Нахлузи го, стъпила на един крак, като не спираше да бъбри. Сангуайн се вторачи в Гастли. Гастли отвърна на погледа му, изправи се и при това движение леко се отърка в Танит. Сангуайн му се нахвърли на секундата.
	Валкирия едва се овладя да не се втурне вътре и да се намеси. Дори Танит не се опита да спре боя. Сангуайн удари Гастли и Гастли удари Сангуайн. Блъскаха се в мебелите, търкаляха се по пода, Гастли се изправи пръв и при това сграбчи Били-Рей. Удари го още три пъти, Сангуайн залитна, после ръката му се стрелна към джоба и бръсначът блесна между пръстите му.
	Танит обаче стисна китката му и я задържа. После му каза няколко думи, меко, но категорично.
	Сангуайн дръпна рязко ръката си, но не нападна отново и миг по-късно изфуча вън от стаята. Танит погледна Гастли, но той се отвърна на другата страна. Магьосницата поклати глава и бавно излезе след годеника си.
	— Невъзпитано е да се шпионира — продума леко Скълдъгъри в ухото на Валкирия.
	— Че ние разчитаме на сума ти шпиони! — ядосано отвърна тя, раздразнена, че отново не го беше чула да се приближава.
	Скелетът кимна.
	— До един невъзпитани хора. Кого гледаше?
	— Гастли, Танит и Сангуайн. Гастли и Сангуайн се сбиха.
	— И Гастли остави Били-Рей жив?
	— Да. Танит се намеси, преди да стане наистина сериозно. Не ти ли се струва, че тя се е променила? Вече доста прилича на предишното си Аз. Мисля, че старата Танит полека-лека се завръща.
	— Съжалявам, че трябва да ти го кажа, но доколкото съм запознат с природата на Останките, смятам, че това не е възможно. Ако наистина ти се струва, че заприличва на предишното си Аз, то бъди сигурна, че се преструва. Което, между другото, не е чак толкова лошо.
	— Смяташ, че тя се опитва отново да се сприятели с нас?
	— Танит не иска да бъде наша приятелка — отвърна Скълдъгъри. — Тя иска да бъде _твоя_ приятелка. Знае, че ти си Даркесата. В нейните очи ти си месия. Ти си нейният идол. Кой не иска да е възможно най-близо до своя идол?
	— Е, ако тя наистина се опитва да направи това, значи можем да й имаме доверие поне до известна степен.
	— До известна _крайно ограничена_ степен.
	— Тревожиш се, че ще започна да гледам на нея по същия начин, по който гледах на предишната Танит, нали? Е, не се притеснявай, няма да го направя. Колкото и много да ми се иска.
	— Въобще не се тревожа.
	— Значи не си дошъл да ме нагледаш какви ги върша?
	— Не, дойдох да те извикам, защото след малко се каним да вземем решение как да постъпим с проблема с Усилвателя.
	Момичето го изгледа.
	— Ако изключим Усилвателя, няма какво да захранва Куба, а Кубът е единственият ни шанс да удържим Даркесата.
	— Боя се, че за момента нямаме друг избор.
	— За момента?
	— Ще измисля нещо, Валкирия. Винаги измислям нещо. Но, стига празни приказки! Намери Флетчър и го довлечи на оперативката след десет минути.
	— Оперативката — повтори момичето и козирува. — Йес, сър!
	— Боже милостиви. Това е най-калпавото козируване, което съм виждал.
	— Преувеличаваш!
	— Все едно се плесна по челото с умряла риба. Моля те, недей да козируваш повече. Не ти отива. Просто отсега нататък се усмихвай с онази твоя дяволита сладка усмивчица, става ли?
	Валкирия се ухили.
	— Тази ли усмивчица?
	— Не, не тази — отвърна скелетът. — Сладката, казах.
	Валкирия го изгледа втренчено и отмина, кикотейки се. Влезе в хотела и се качи до стаята на Флетчър. Влезе, без да чука, и го завари, току-що излязъл от банята, да се оглежда в огледалото с увита около кръста хавлия.
	Момичето въздъхна.
	— Никога няма да се промениш, нали?
	Флетчър се обърна и усмивката му се стопи. Дългият белег от лявата страна на тялото му изглеждаше червен и пресен върху влажната кожа.
	— Доктор Синекдох каза, че до няколко седмици ще поизбледнее — рече момчето.
	Валкирия кимна.
	— Продължавай да се мажеш с мехлемите, които ти дава. Боли ли?
	— Не. Само ме сърби.
	— Знам. Белегът от изгорено там, където ме пипна привидението, вече отминава. Дори не ме боцка.
	Флетчър кимна, но не каза нищо повече. Изглеждаше странно с коса, сплескана и мокра от душа. Имаше крехък и уязвим вид.
	— Добре ли си? — попита Валкирия. — Откакто почна войната, не сме имали възможност да си поговорим. Така де, за Майра и прочее.
	Флетчър сви рамене, започна да вади чисти дрехи и да ги подрежда на леглото.
	— Какво има да се говори? С нея ходехме, но тя се оказа вражески агент и се опита да ме убие. Смешна работа. Докато се възстановявах, само за това мислех. Не можех да се телепортирам, не можех нищо да правя и в главата ми се въртяха все едни и същи неща. _Тя защо постъпи така? Какво не е наред с мен? Клетият Флетчър! Бла-бла._ А после, когато приключих със самосъжалението, се ядосах. Тя уби Хейли и Тейн. Уби ги, а те с нищо не бяха виновни.
	Валкирия се облегна на стената. Изведнъж се почувства напълно изтощена.
	— Знам — рече.
	— Все още не мога да го проумея. Не разбирам как е възможно. Хейли и Тейн. Те ми бяха приятели. Бяха и твои приятели. Бяха готини, забавни, отлична компания. Но тя ги уби, само защото те бяха първите, които ни съобщиха, че войната е почнала и по една случайност се оказаха на погрешното място в погрешното време. Уби ги, ей така — той щракна с пръсти. — Как е възможно? Честно ли е? Що за човек трябва да си, за да убиеш двама души, които никога не са ти направили нищо лошо?
	— Ще я намерим — обеща Валкирия.
	— Как? Доколкото мога да преценя, тя дори не е магьосница. Тя е просто убийца. Смъртна наемна убийца. Как ще намерим човек от тая порода?
	— Щом са я наели веднъж, ще я наемат пак. А когато това стане, ние ще разберем. И после тя ще си плати.
	Момчето изсумтя.
	— Но правеше хубави мъфини.
	— Сигурна съм, че ще си намериш друго момиче, което прави и по-хубави. И което няма да се опитва да те убие.
	— Ще ми се стори странно, да ти кажа!
	Валкирия не успя да се сдържи и се засмя. Флетчър също се засмя. Момичето изведнъж се почувства по-леко, по-добре и изправи рамене по-уверено.
	Той разпери ръце.
	— Подсуши ме.
	Валкирия повдигна вежди.
	— Моля?
	— Използвай оня твой трик с водата.
	— Аз да не съм сешоар, Флетч?
	— Не желая дори да _докосваш_ косата ми. Ще се накъдри. Просто ме подсуши, само без косата.
	Момичето въздъхна и вдигна ръце, Флетчър затвори очи и зачака. С широка усмивка Валкирия улови въздуха и го запрати срещу му с всичка сила. Вълната избута момчето няколко крачки назад, разроши тотално косата му, а хавлията от кръста му отлетя обратно в банята. Момичето се врътна на пети и излезе от стаята.
	— Оперативка след пет минути! — викна му отвън.
	— Мразя те! — извика Флетчър след нея.
	— Знам!


	Танит дойде на оперативката сама, без Сангуайн. Валкирия не каза нищо, като през цялото време наблюдаваше как Гастли се преструва, че не забелязва русата магьосница, застанала до лакътя му. Дойде и Флетчър, косата му както винаги изглеждаше съвършено нелепо. Валкирия му се усмихна широко от противоположния край на масата, той се опита да не й обръща внимание, но момичето видя как в ъгълчетата на устните му все пак заигра усмивка.
	— Така — почна Ревъл и гласът му сложи край на полугласното мърморене в стаята. — Първо добрите новини. Отряди от африкански магьосници са унищожили седем бази на Върховния съвет в Близкия Изток, а австралийските ни приятели са ударили право в сърцето на Ню Йорк. Според неофициалните доклади самият Върховен маг Бисахалани е трябвало да бяга, за да не бъде заловен. Тези акции значително ни облекчават. Без тях направо можеше да се каже, че губехме войната. Така… Това бяха добрите новини. Лошите новини всички вече сте ги чули. Ако Усилвателят се претовари, ще изхвърли огромно количество енергия, която ще засегне не само магьосниците. Инженерът е казал, че ще се отрази на всички същества с магически способности. Значи ще подсили и уорлоките, и вещиците, и всякакви създания…
	— И смъртните — обади се Скълдъгъри. — Смъртните, които все пак носят магия в себе си. Обикновени хора, които спокойно си живеят живота, без ни най-малка представа какви са по природа. Това вече би било нещо повече от катастрофа. Това би било събитие, застрашаващо бъдещето на целия ни вид. Човешката раса просто ще бъде заличена.
	— Ами Даркесата? — попита Гастли. — Усилвателят трябваше да успее да я задържи в плен, не да увеличава и нейната сила. Ако някой като нея бъде подсилен така…
	— Ще се превърне буквално в бог — промърмори Скълдъгъри.
	— Оо, това вече ще бъде весело! — възкликна Танит и впери очи във Валкирия.
	— Внезапно се оказва, че имаме нов приоритет — продължи Ревъл, без да забележи погледа, който Валкирия хвърли в отговор. — Трябва да успеем да изключим Усилвателя в секундата, в която войната свърши, или пък, ако не свърши скоро, да го спрем в рамките на следващите седмици. За да стане това, Инженерът има нужда от една липсваща част от мозъка си, която понастоящем се намира в лондонското Убежище.
	— Може просто да се телепортираме вътре — неохотно предложи Флетчър.
	Сарацен поклати отрицателно глава.
	— Всяко Убежище, членуващо във Върховния съвет, със сигурност има антителепортационна защита. Ще се наложи да влезем по стария изпитан начин.
	— Аз знам таен вход — заяви Танит. — Няма проблем.
	— Основната трудност няма да е влизането — обясни Ревъл. — Досега сме държали английското Убежище под око, както и възможно най-голям брой от другите важни Убежища по света. Това на масата пред вас са снимки, направени от нашите наблюдатели. Хубавичко се вгледайте в охраната. Можем само да предполагаме, че охранителите _вътре_ са същите като тези _вън_.
	Векс се смръщи срещу фотографиите.
	— Че то повече от половината са тийнейджъри. Новаци. Какви ги върши Оуд? Свършват му пълноправните възрастни магьосници ли?
	— Успехът на мисията се заключава в това да вземем необходимата част и да излезем обратно, без да задействаме нито една аларма — обади се Скълдъгъри.
	Миг по-късно лицето на Векс се изопна.
	— О.
	Валкирия сбърчи чело.
	— Какво? Явно нещо пропускам.
	Гастли се обърна да я погледне.
	— Единственият начин, по който ще си гарантираме, че никой няма да вдигне тревога, е като убиваме всеки един пазач, когото срещнем по пътя си. Липсата на милост е най-тихият и най-бързият път навътре и обратно вън.
	— Не можем да убиваме деца — промърмори Сарацен.
	— Времето, което ще отнема обезвреждането на всеки един, без да го убиваме, увеличава риска да ни разкрият — намеси се и Страха. — Те са вражески войници. Трябва да се отнасяме с тях като с такива.
	— Твърде млади са — отвърна Векс. — Не. Не можем да влезем.
	— Точно по тази причина Оуд ги е сложил на тези позиции — обясни Ревъл. — Антон е прав — трябва да гледаме на тях като на врагове и това е. Не искаме да го правим, но се налага. Искаш да хвърлиш вината върху някого ли, Декстър? Хвърли я върху Котернъс Оуд, задето умишлено е пратил младежите на най-опасните места.
	— Където да налетят на _нас_ — допълни Сарацен.
	— Това е война! — продължи Ревъл. — На война стават лоши неща. Ние сме Мъртъвците. Свикнали сме да вземаме решения, които друг не може да преглътне.
	— Не и такива решения — възпротиви се Векс. — Никога преди не сме правили нещо такова, Ърскин, и ти много добре го знаеш. Тия задачи ги поемаше бандата на Гилд. Магьосниците от неговата Група за екстремни мерки щяха да избият неколцина зелени момчета, без да им мигне окото. Но не и ние.
	— Групата за екстремни мерки вече я няма, ние сме единствената останала възможност. А в момента, в който започнем да поставяме безопасността на врага над нашата собствена…
	— Скълдъгъри трябва да реши — прекъсна го Гастли. — Оперативният контрол на мисията е негов.
	— Добре — прие Ревъл. — Скълдъгъри? Ти какво мислиш?
	Скълдъгъри вдигна очи.
	— Продължаваме с мисията, но ще използваме не смъртоносни начини за обезвреждане на охранителите.
	Сарацен пръв наруши последвалото мълчание.
	— Изумително — рече. — Успя да намериш решение, което не удовлетворява абсолютно никого.
	— Танит — продължи скелетът, — къде се намира този таен вход?
	— В една уличка от източната страна на сградата — отвърна русата магьосница. — Оттам ще влезем право в едно складово помещение. След това…
	— Ти няма да идваш с нас.
	— Какво?
	— Ние ще съумеем да се въздържаме и да не убиваме никого — рече Скълдъгъри, — но ти едва ли ще се справиш с тази задача. Флетчър ще ни телепортира в уличката, ти ще ни покажеш входа и ще го отвориш, след това Флетчър веднага ще те телепортира обратно. _Ние_ влизаме, само ние седмината. Разделяме се на групи, претърсваме, намираме прототипа, после обезопасяваме едно помещение, където се събираме заедно и отново викаме Флетчър да ни измъкне.
	— Звучи толкова лесно — рече Ревъл.
	Скълдъгъри вдигна очи към него.
	— Изобщо няма да бъде лесно. Очаквам тежка съпротива. Със сигурност ще са готови на всичко, за да ни попречат да постигнем целта си.
	— И как ще преодолеем това незначително затруднение? — попита Сарацен.
	Скълдъгъри наклони глава на една страна.
	— Ще се престорим, че целта ни е друга.


>	40.
>	Вълци на прага

	Чайна паркира колата далеч от всякакви улични лампи и погледна в огледалото за обратно виждане. Доволна, че наблизо не се мяркат мотоциклетни фарове, отвори вратата и се смръщи, когато направи крачка навън. Колата беше мини купър — едно елегантно малко бижу. Не че беше нейна. Беше втората кола, която вземаше назаем, след като изгуби своята собствена. Но и по нея вече имаше дупки от куршуми.
	Притиснала с длан единия си хълбок, Чайна пресече улицата с бърза крачка. Влезе в тясна уличка с напукана бетонна настилка с прораснали тук-там бурени и приближи до къща, която някога беше била малка и непретенциозна, но сега се издигаше гордо: префасонирана, подновена, достроена. Явно Елиза Скорн не беше стояла със скръстени ръце.
	Дори входната врата беше нова. Тежка, с каса, вградена в арка. Цялата сграда излъчваше яркото послание „Църква!“, макар че никъде по нея не се виждаха религиозни символи, които някой смъртен да може да разпознае. Чайна бутна вратата, влезе и я затвори пак зад гърба си. Вътре цареше тишина. Мълчалив покой.
	На останалата зад гърба й врата се потропа, красавицата подскочи и се извърна с разтуптяно сърце. Но не, Винсънт Фоу не тропаше, а направо разбиваше вратите.
	Чайна отвори и срещу й се изпречи изключително необичайна физиономия. На нея за секунда се изписаха благоговение, очарование и похот, а едновременно с тях и шок, срам, и ужас. Окта Грегориън Бууна се вторачи в красивата магьосница, устата му се отваряше и затваряше, изгубил дар слово. После се врътна и се заотдалечава.
	— Окта — повика го тихо Чайна.
	Окта се закова на място, но не се обърна. Раменете му се тресяха. Плачеше.
	— Върни се.
	Окта поклати яростно глава, но против волята си все пак се обърна и се повлече към вратата. Заподсмърча срещу Чайна, навел ниско глава.
	— Сигурно не си очаквал да видиш мен, когато почука на вратата — рече му Чайна, като силно се постара в тона й да не се долавя нито една обвинителна нотка. — Съжалявам, че те стреснах.
	— Няма нищо — изхлипа мъжът.
	— Отдавна не съм те виждала. Не и след като библиотеката ми беше унищожена. Липсвах ли ти?
	Окта трескаво закима.
	— Тук ли носиш информацията си сега? На Елиза ли докладваш?
	Окта падна на колене.
	— Простете ми, простете ми, толкова съжалявам! Не исках да ви предавам! Обичам ви! Знаете, че ви обичам! Но Елиза плаща за онова, което знам. Плаща ми. С пари. Не… Не с обещания или…
	— Окта — прекъсна го Чайна, — някога да съм ти обещавала нещо?
	Мъжът вдигна към нея пълни със сълзи очи, лицето му беше подпухнало и червено.
	— Никога не сте ми обещавали нищо с думи. Всичко беше… само в моите мечти.
	— Едва ли бих могла да нося вина за това, нали така?
	— Не, не сте виновна.
	— А и никога не съм смятала, че се налага да ти плащам. Никога не съм гледала на теб като на информатор, Окта. За мен ти беше приятел. Ако искаше да ти плащам, трябваше просто да ми кажеш. Тогава щях да знам, че отношенията ни са чисто делови.
	— Не — отвърна Окта. — Не бяха чисто делови. Между нас имаше нещо, Чайна. Не ме интересуват парите. Интересувате ме само вие. Обичам ви!
	— Толкова си мил! Какво си дошъл да разкажеш на Елиза днес?
	— Дочух нещичко за уорлоките. Един бил забелязан в Мозамбик тази сутрин. Убил осемнадесет души магьосници.
	— Един уорлок е убил осемнадесет магьосници?
	— Така говорят, да.
	В далечината се зачу рев на мотоциклетни двигатели.
	— Обичам ви! — рече Окта. — Госпожица Скорн може и да смята, че съм неин информатор, но дълбоко в сърцето си винаги съм бил _ваш_!
	— Знаех си, че ще ми останеш верен — отвърна Чайна. — Благодаря ти, Окта. Аз ще й предам съобщението ти.
	Чайна отстъпи от прага и затвори вратата, после се обърна и се оказа очи в очи с мъж с лице на плъх, облечен в старомоден костюм от три части.
	— Здравей, Джайо — усмихна му се красавицата.
	Мъжът отстъпи в паника и практически побягна. Чайна въздъхна и закрачи навътре в църквата. Ръчно изработените пейки бяха украсени с дърворезба. Двата кръга на стената — един голям и един малък, леко застъпени — бяха от чисто злато.
	Следвана по петите от Джайо Прейв, от вътрешните стаи излезе Елиза Скорн. Изглеждаше прекрасно, дори Чайна не можеше да го отрече. Стилно облечена. Косата й сияеше. Устните й бяха извити в жестока усмивка.
	— Чувам, че те преследвали — рече.
	— Още ме преследват — отвърна Чайна.
	— Отлично! Значи припкаш насам-натам като подплашена лисичка, погната от глутница кучета?
	— Така ли си представяш нещата?
	— Представям си много треперене из тъмни самотни ъгълчета. Разбира се, отначало се зачудих защо ли не си изтичала направо при детектива скелет и милите хора от Убежището, но после си спомних. Гордостта ти. Бас ловя, че потръпваш при самата мисъл да отидеш да искаш помощ от приятелите си.
	— Те вече не са ми приятели, Елиза. Ти се погрижи за това.
	Скорн се усмихна.
	Чайна й отвърна с една от своите усмивки.
	— Гледам тук какво влияние и богатство си натрупала и, да ти призная честно, завиждам ти! Неотдавна всичко това беше мое.
	— А после ти го остави да ти се изплъзне.
	Чайна сви рамене.
	— Бях арогантна. Глупава. Залагах твърде много на игричките, които играех. Когато ти се върна, ме свари неподготвена. Заслужавам си всичко, което ме сполетя.
	— Радвам се, че приемаш така нещата. Но ако си въобразяваш, че Църквата на Безликите ще те приеме обратно след всичко, което си вършила през годините…
	— О, не, Елиза! Не съм тук да прося помощ. Все още гледам на Безликите като на побъркани създания с безкрайна мощ, а на последователите им — като на най-заблудените хора, които някога съм имала нещастието да познавам. В това число включвам и теб, разбира се.
	— Защо тогава си дошла, Чайна? Да ми губиш времето? Да изпитваш колко далеч се простира търпението ми?
	— Дойдох, за да накарам и други да изпитат моята болка. Преди имах положение, репутация, имах собственост, имах библиотеката си… Мислех, че всички те ме правят силна, но всъщност са ме правели просто една лесна мишена. Сега нямам нищо. Сега вече аз съм силната. А ти? Ти имаш всичко. И това те прави слаба.
	— Така ли било? Дошла си за една последна схватка, преди кучетата да те докопат? Колко разочароващо прозаично от твоя страна. И толкова необмислено. При последната ни битка те победих лесно. Ще го направя отново.
	— Не съм дошла да се бия с теб, Елиза.
	— А защо тогава? Какво правиш тук?
	Чайна се усмихна.
	— Не кучета ме преследват. Не са кучета, а вълци. И аз ги доведох до твоя праг.
	Усмивката на Елиза изчезна.
	— Вън. Вън, махай се.
	— Боя се, че е твърде късно. Те вече са тук.
	— Тогава ще те хвърля право в ръцете им — отвърна Скорн и стисна Чайна за лакътя.
	Красавицата се отскубна, фрасна Елиза в лицето и силно я настъпи. Скорн падна на коляно и тънките пръсти на Чайна се впиха в гърлото й.
	— Последния път ме победи, защото бях станала твърде самоуверена — каза й кротко. — Бях изгубила остротата си. Но мина година и през тази година остротата ми се върна. Усещаш ли остротата ми, Елиза?
	От гърлото на Скорн се изтръгна дълбок звук.
	Прейв изтрополи надолу по стълбите.
	— Вън има някакви хора! Обградили са църквата!
	Чайна отхлаби хватката си и Елиза се дръпна, притиснала гърлото си с ръка.
	— Ще изгорят това място до основи и теб заедно с него, Елиза.
	— Ще им кажем, че не си под наша защита — обади се Прейв.
	— Няма да ни послушат — отвърна му Скорн, а очите й святкаха от гняв. — Активирайте защитите.
	Чайна ги остави и бързо намери малка стаичка, в която се скри. Извади от джоба си дебело парче тебешир и нарисува символ на пода. Дочу трясък и звук от счупено стъкло. Легна върху символа, пое дълбоко дъх и докосна краищата му.
	Символът засвети и Чайна изскърца със зъби, когато ярък лъч рязко се издигна от него, блъсна се в тавана и огря цялата стая. Счупените й ребра пламнаха, докато заздравяваха за секунди. Болка пробяга по цялото й тяло, но сега не беше време да се прави на деликатна. Още от момента, в който вампирът я блъсна от хотела, беше търсила спокойно място, за да извърши тази операция.
	Докосна отново символа, светлината изчезна и магьосницата ахна. Претърколи се и се опита да се изправи. Цялата трепереше. Беше си все така пребита и насинена, но поне ребрата й вече не бяха счупени. Чу как нейде из църквата разбиват врата.
	Толкова по въпроса за защитите на Елиза.
	Насили се да стане и излезе от стаята само за да види как Елиза панически бяга, следвана от Прейв.
	— Тя е тук! — изврещя Прейв и посочи към Чайна.
	Срещу й се изправиха Фоу и Мърси, макар че не се държаха много стабилно на крака. Явно защитите на църквата все пак бяха оказали _известен_ ефект, но преследвачите изглеждаха много повече раздразнени, отколкото ранени. Но явно нещо беше отслабило силите им, а Чайна възнамеряваше да се възползва и от най-малкото предимство. Обърна се и се втурна нагоре по тясна дървена стълба и скоро се оказа в широко пространство с грамаден стъклопис на едната стена. Но без друг изход, освен обратно надолу.
	В главата й се промъкна глас, гласът на Облоки, носещ обещание за болка. Защитите около съзнанието на Чайна бяха по-мощни от тези на средния магьосник — все пак беше прекарала целия си живот сред тайни — но тази атака не можеше да бъде блокирана с обичайните средства.
	_Болка_, изрече Облоки, и Чайна изкрещя, коленете й се подгънаха. Тя падна и се обърна, за да види как Облоки се качва по стълбите, взира се в нея с присвити очи. _Още болка. Повече болка, отколкото някога си усещала._ Чайна се опита да изкрещи отново, но цялото й тяло се беше сковало, мускулите й се стягаха от гърчове. Облоки вече се беше качил при нея, идваше все по-близо и по-близо, а когато се доближи достатъчно, Чайна стисна глава с две ръце и прилепи пръсти към скритата под косата й татуировка на скалпа.
	Мислите й се превърнаха в натрошено стъкло. Обраснаха с бодли. С шипове. Облоки изпухтя. Опита се да се дръпне от нея. Мислите му се закачиха за нейните мисли. Набодоха се на шиповете. Шиповете ги раздробиха. Разкъсаха ги. Чайна пронизваше. Разпаряше. Облоки залитна. Изпадна в паника. Бодлите на Чайна се разраснаха, пробождайки, после се оттеглиха, повличайки мислите му след себе си.
	Чайна примигна и седна. Облоки стоеше надвесен над нея, лекичко се олюляваше с безизразна физиономия. Красавицата се изправи на крака, присвивайки очи от главоболието, което запулсира зад очите й. Опита се да се втурне навън, но краката й сякаш бяха налети с олово. Досега й се беше случвало да използва този символ само веднъж. Тогава последиците бяха сходни. Няколко минути. Само толкова й трябваше. Няколко минути и силите й щяха да се върнат.
	Стъклописът срещу й се разби на парчета и на рамката стъпи Самюъл. Типично.
	Чайна докосна символите на ръцете си. Въпросът дали в момента изобщо беше в състояние да използва каквато и да било магия се оказа излишен — Самюъл се хвърли отгоре й толкова бързо, че до отговор на този въпрос въобще не се стигна. Вампирът я блъсна с длан в гърдите, магьосницата отхвърча назад и падна по очи на пода. Още преди да успее да отвори очи, усети студените му ръце, усети, че той я вдигна. После я запрати срещу стената. В последния момент Чайна извърна глава и черепът й остана непокътнат, но рамото й изхрущя и болката разцъфна в нея като цвете.
	Беше се скрила тук да излекува счупените си ребра, а ето че й бяха счупили ключицата.
	Магьосницата се надигна на едно коляно, а Самюъл отново налетя. Тя протегна ръка да го спре, да го задържи настрани, но той стисна китката й, отстъпи и рязко дръпна. Чайна се завъртя във въздуха, но вампирът не я пусна, засили се и пак я тресна в стената.
	Тя падна на пода, борейки се да си поеме дъх. Счупена ключица. Пак ребрата. Извадено рамо.
	Пръстите на Самюъл се сключиха около глезена й и той я повлече подире си. Подминаха Облоки, който продължаваше да си стърчи на същото място с полупритворени очи. Чайна се улови за крака му, но Самюъл дори не забеляза. Дръпна я, пръстите на магьосницата се плъзнаха по ботуша на долавящия и малко остана да изпуснат и ножа, който Облоки носеше скрит вътре. Чайна посегна с последни сили и грабна оръжието, преди да я повлекат по-нататък по пода.
	Пое си малка глътка въздух. После втора. После рязко седна и намушка Самюъл в ръката.
	Той я пусна веднага и залитна, нададе рев по-скоро от ярост, отколкото от болка. Чайна се изправи с мъка, налетя отгоре му и заби чело в лицето му. Вампирът падна назад, тя падна отгоре му, претърколи се, виейки от болка. Причерня й, но се пребори. Самюъл може и да беше в безсъзнание, но пък мозъкът на Облоки щеше да се върне на линия всеки момент. Ако Чайна припаднеше сега, това щеше да е краят й. Ако спреше само за секунда почивка, нямаше да се измъкне жива оттук.
	Стенейки, магьосницата приседна, после коленичи, след това се изправи на крака. Насили се и пристъпи до счупения красив прозорец. Покатери се на рамката, после пропълзя по малката козирка под нея. Точно отдолу бяха оставени мотоциклетите.
	Седна на ръба на малкото покривче и отпусна крака от стрехата. Пое си дълбоко дъх, пусна се и падна.
	Краката й се удариха в земята, поддадоха и тя се свлече с писък. Насила превърна виковете си в псувни и накара гнева си да я вдигне отново на крака.
	Възседна най-големия мотор, щракна с пръсти и двигателят оживя. Чайна ритна стъпенката, на която стоеше подпряна машината, натисна газта и се завъртя на място. После, притиснала с ръка единия си хълбок, освободи спирачката и отпраши.


>	41.
>	На лов за Оуд

	Само миг и вече бяха в Лондон.
	Мъртъвците се завъртяха на всички посоки, стиснали заредени оръжия с предварително монтирани заглушители, а Танит пое по дължината на едната стена, обграждаща малката уличка. Валкирия остана зад Флетчър, като чак сега си даде сметка, че е затаила дъх. Отпусна се и задиша отново нормално.
	Танит прокара ръце по тухлите.
	— Само секунда — промърмори.
	Без да свали очи от покривите наоколо, Гастли сви вежди.
	— Нали каза, че знаеш как да влезем?
	— Знам тайния вход, но само съм излизала през него. Не съм се опитвала да го ползвам за влизане.
	Секундите се заточиха и Валкирия очакваше всеки момент уличката да се изпълни със секачи. Гастли и Ревъл си мълчаха, но си личеше, че са бесни.
	— Сарацен — обади се Скълдъгъри, — можеш ли да й помогнеш?
	Сарацен поклати отрицателно глава.
	— Боя се, че нямам представа как да влезем. Но все пак мога да кажа, че влезем ли, вътре няма да ни чака цяла армия в засада.
	— Е, и това е нещо.
	— Намерих го — обади се Танит. — Видяхте ли? Казах ви, че го знам. Сега всички се обърнете с лице към стената. Усетите ли гъдел, пристъпете напред и влезте.
	Всички се подредиха, а Скълдъгъри се обърна към Флетчър:
	— Щом влезем, веднага се телепортирай с нея обратно. Когато сме готови, ще те повикаме.
	Флетчър кимна, смигна на Валкирия за късмет, а после блесна светлина и Валкирия усети как цялото й тяло започва да жужи. Скълдъгъри стоеше точно пред нея и светлината огряваше тялото му толкова силно, че скелетът изглеждаше направо прозрачен. В следващия момент пристъпиха напред, една крачка през стената и Валкирия не можа да се сдържи и стисна очи, докато преминаваше през тухлите. Отвори ги отново и вече бяха в складовото помещение, а тялото на никого вече не светеше.
	В пълно мълчание Сарацен кимна и ги поведе към коридора напред. Всички се скупчиха зад него с оръжия, готови за стрелба. Валкирия остана в средата на групата. Двамата със Скълдъгъри се бяха промъквали тайно на много места, момичето знаеше как се прави, но никога досега не й се беше случвало да е в група в такива моменти. Сега пет-шест дула сочеха във всички посоки. Когато бяха само двамата, Скълдъгъри надничаше иззад всеки ъгъл, проверяваше вратите и помещенията. Сега обаче отрядът явно разчиташе предимно на сигналите на Сарацен, който им сочеше кои стаи са празни и в кои има хора. Всички му се подчиняваха безпрекословно и продължаваха напред, без да се конфронтират. _Сарацен Ру знае разни неща_, така говореха за него. Явно не бяха преувеличавали.
	Преминаха през сградата в пълна тишина. Дори коридорът, по който минаваха, беше тих — бързите им стъпки някак си заглъхваха на полирания под. Обезвреждаха всички камери по пътя си.
	Минута след като бяха влезли се разделиха — отново, без да си кажат и дума. Валкирия и Скълдъгъри тръгнаха по стълбите към Хранилището, избягвайки ловко вражеските магьосници по пътя. Стигнаха до поредния ъгъл и надникнаха иззад него.
	Пред вратите на Хранилището стояха секач и едно момче на около петнадесет години. Секачът стоеше изпънат като струна, без да помръдва, но на момчето това явно трудно му се удаваше. Валкирия усети как скелетът я стисна за китката и я притегли плътно до себе си. Зачакаха момчето да се отегчи достатъчно, че да почне да зяпа настрани. Така и стана. То отмести поглед от коридора пред себе си и погледна секача. Тогава Скълдъгъри се хвърли напред, повличайки Валкирия. Полетяха право към Хранилището. Секачът рязко извърна глава към тях, но беше късно. Валкирия се блъсна в момчето, а скелетът налетя на секача. От силата на удара вратите на Хранилището се разтвориха и четиримата вкупом се изтъркаляха вътре.
	Валкирия не пускаше момчето, виждаше широко ококорените му очи, шока, изписан на лицето му. Момичето скочи на крака и вдигна и момчето насила. Той опита да я удари, но тя улови ръката му и я прикова между своето тяло и неговото. Момчето се бореше, но Валкирия беше по-силна. Не искаше да го наранява. Той все още се учеше. Просто вършеше онова, което са му поръчали. Но после той отвори уста да закрещи и не остави никакъв избор на Валкирия. Покритият й с броня лакът се заби в челюстта му и момчето изведнъж увисна в ръцете й. Тя го остави леко на пода и се обърна към Скълдъгъри, който тъкмо беше успял да стисне секача в ключ. Когато и секачът престана да се мята, скелетът го пусна, изправи се и си оправи вратовръзката.
	Хранилището беше по-голямо от това в Ирландия, но докато се разхождаше по пътеките, Валкирия прецени, че магическите артефакти тук съвсем не са толкова впечатляващи като онези у дома, освен това по рафтовете зееха доста празнини. Момичето стигна до края на първия ред и застана пред празна стъклена кутия. На табелката отгоре й пишеше, че трябва да съдържа меча богоубиец и Валкирия се зачуди защо ли от администрацията още не са махнали кутията. Танит беше откраднала меча, а Сангуайн го беше стопил. Надеждите на англичаните бяха без значение, тази кутия щеше да си остане все така празна.
	Момичето пое покрай втория ред рафтове, докато стигна до другия му край, където Скълдъгъри вече беше сложил белезници на момчето и секача. В същия момент и скелетът се показа от съседния ред рафтове отдясно.
	— Намерих една — рече и подхвърли на момичето сфера невидимка. Застанаха до вратата, Валкирия завъртя двете половинки в противоположни посоки. Мехурът невидимост скри и двамата, щом пристъпиха обратно вън в коридора.
	Рамо до рамо двамата затичаха по дължината му и поеха нагоре по стълбите в противоположния му край. Подминаха шестима магьосници, до един напълно неподозиращи за присъствието им. Стигнаха до най-горния етаж, където започнаха да напредват по-бавно, защото Скълдъгъри трябваше да обезврежда всички мерки за сигурност по пътя им. Най-сетне стигнаха до друго, мраморно стълбище, което извеждаше до поредния коридор, този път украсен с картини по стените. На първото мраморно стъпало имаше момиче в черни дрехи, горе-долу на възрастта на Валкирия, което, заболо поглед в земята, стоеше чинно пред възрастен магьосник и слушаше конско.
	— Имаш задача! — хокаше я магьосникът. — Знаеш ли какво означава това? Доведохме те тук с другите, защото решихме, че си дорасла да ти се възлагат отговорности! Искаш да работиш за Убежището, когато обучението ти приключи, нали?
	Момичето промърмори нещо.
	— Моля? Не те чух, Айви?
	— Да — начумерено, но по-ясно произнесе момичето.
	— И как смяташ да постигнеш тази цел? Като се скатаваш?
	Айви сви рамене.
	— Скучно е.
	Магьосникът замръзна.
	— Моля?
	Айви вдигна очи към него.
	— Ами скучно е! Да стоиш с часове на едно и също място. Доскуча ми.
	— И ти реши да се поразходиш?
	— Просто исках да съм по-близо до истинския екшън.
	— Никакъв екшън няма, Айви! Всички на пост са отегчени като теб, но това не им пречи. Вършат си работата. Ти трябва да се чувстваш поласкана. В края на краищата си последният пост преди кабинета на Върховния маг. Очаквам повече от теб, ясно ли ти е?
	— Да — отвърна Айви и прибави едно „господине“ от кумова срама.
	Магьосникът въздъхна.
	— Връщай се на мястото си. Ще дойда след малко.
	После се обърна и се отдалечи, като мина на една ръка разстояние от Валкирия. Зад гърба му Айви извъртя очи от досада и се затътри нагоре по стълбите.
	— Аз го поемам — прошепна скелетът. — Ти се оправи с момичето.
	Скълдъгъри се измъкна изпод прикритието на сферата и се втурна след магьосника. Валкирия намали невидимостта, така че мехурът да скрива само нея и пъхна сферата в джоба на куртката. Качи се по стълбите и за момент застана точно пред Айви. Странно чувство — да си толкова близо до някого, а той да не те вижда. Остави Айви да я изпревари и разтърси ръце, готова да я стисне в ключ.
	Тогава сферата изпадна от джоба й, отскочи от пода и Валкирия рязко отмести поглед към търкалящата се топка. Сферата изчезна нанякъде, отнасяйки невидимото прикритие със себе си.
	Валкирия вдигна очи. Айви се беше втренчила в нея.
	За момент.
	Валкирия нападна, но Айви се оказа по-бърза. Ръката й се стрелна, основата на дланта й плесна Валкирия по бузата. Валкирия залитна, парира лесно два ритника с коляно в корема, но твърде много се забави, за да отбие удара с лакът в ухото. Залитна, ругаейки от болка, Айви скочи на гърба й, обви крака около нея и сама я стисна в ключ. Валкирия веднага долепи брадичка до гърдите си, но ръката на Айви я притисна през лицето. Валкирия се олюля. Натискът се усилваше. Струваше й се, че челюстта й всеки момент ще поддаде.
	Момичето се приведе напред, опита се да отърси Айви от себе си, но англичанката се държеше здраво. От болката в лицето очите на Валкирия се насълзиха. Беше отворила уста и сега ръката на Айви й пречеше да я затвори.
	Наклони се отново, насмалко не падна, губейки постепенно равновесие. Не можеше да си позволи да падне. Паднеше ли, край на играта. Ако останеше на крака, поне имаше някакъв шанс да смъкне Айви от гърба си.
	Тежестта на Айви леко се премести. Тя отчаяно се мъчеше да остане на място, но гравитацията си казваше думата. Валкирия се разтърси още по-енергично. Спря да дърпа ръцете на Айви от лицето си и вместо това се зае с краката й, като полека почна да ги отскубва от себе си. Разтърси се още веднъж, Айви се изхлузи долу и натискът върху Валкирия изчезна. Тя се изправи, едва дишайки, но Айви измести въздуха и Валкирия се тресна в стената. Отскочи, залитна към Айви и посегна към пръчката на гърба си. Ръката й хвана само въздух и в същия момент Айви я цапардоса право в брадичката.
	Светът се завъртя, коленете на Валкирия се подкосиха и тя падна. Пръчката лежеше на пода до главата й.
	— Искам само да ти кажа — рече й Айви отгоре, — че съм ти страшен фен!
	После я изрита, Валкирия се изтърколи надолу по стъпалата и се просна на пода в коридора.
	— Всъщност сме връстнички — продължи Айви и също заслиза надолу. — Ти си с няколко месеца по-голяма, но в общи линии сме на една възраст. В някакъв смисъл и външно си приличаме, не смяташ ли? Ти си малко по-висока, но ако хората не ни познават, можем да минем за сестри. Сигурно всички биха ни взели за сестри!
	Валкирия едва-едва се надигна на четири крака и Айви я изрита в ребрата.
	— Все слушам разни истории за теб и Скълдъгъри. Искам да кажа, ти си на моята възраст, още дори не си преживяла Прилива си, а ето на, вече спасяваш света, бориш се с Безлики и с Останки, и… Окей, сега вече здраво ще се изложа, но все пак ще ти го кажа: заради теб реших да стана елементал.
	Айви махна с ръка, Валкирия литна от пода, преметна се и пак се блъсна в стената. Свлече се безпомощно на пода.
	— Отначало исках да боравя с енергийни лъчи — продължаваше да нарежда Айви, — защото една приятелка почна да се занимава с това и аз исках да съм като нея. Но после разбрах за теб и, така де, ти може и да се занимаваш малко с некромантия, но в основата си си елементал, нали? Искам да кажа, нали ще избереш да си елементал след Прилива? Опитвала ли си някога да боравиш с енергийни лъчи? _Толкова_ е яко!
	Валкирия се надигна с усилие и един енергиен лъч от ръката на Айви я перна по рамото и я завъртя на място.
	— Но ако след Прилива ти станеш елементал, и аз искам да стана елементал. Така ще имаме още нещо общо помежду си. Страхотно, нали? А в някакъв момент може дори да работим в екип. Това вече ще е _изключително_!
	Валкирия заотстъпва назад.
	— Знам, че сигурно звуча като най-голямата загубенячка на света — разсмя се Айви, — но ти… Ти просто ме вдъхновяваш така, както никой преди не ме е вдъхновявал! Като разбрах, че тренираш бойни изкуства, и _аз_ започнах да тренирам!
	Айви посегна рязко, удари Валкирия право в носа, после й заби един лакът в лицето и я преметна през бедрото си отново на пода.
	— Дори сме облечени еднакво — продължи, докато Валкирия с последни сили се мъчеше да се изправи. — Но твоите дрехи са специални, нали? Защитни? Да, човек трудно може да се сдобие с такива, затова… — англичанката се изчерви. — Ох, направо не знам как имам кураж да те попитам, но смяташ ли, че ще мога да поприказвам с шивача ти и да го помоля да ми изработи и на мен такива? Да го накарам да ми направи и на мен същите дрехи, а? Мислиш ли, че би се съгласил?
	Валкирия едва-едва се надигна и коленичи, изтри очи, за да проясни погледа си и попипа носа си. Болеше я. От устната й течеше кръв на малка вадичка.
	— Да ти ушие дрехи ли? — изграчи. — Кой размер носиш?
	Очите на Айви станаха кръгли от радост и тя притисна длани до устата си.
	— Ще го попиташ ли? Ще направиш това за мен? Нямаш представа какво означава това за…
	В момента, в който Айви дръпна ръце от лицето си, юмрукът на Валкирия се стовари в челюстта й. Айви се завъртя назад, блъсна се в стената и се плъзна по нея, полагайки усилие да се задържи на крака.
	— Момиче, ти имаш проблеми! — рече й Валкирия. — Сериозно. Големи проблеми.
	Айви скочи срещу й, но явно ударът й беше дошъл в повече. Очите й се подбелиха и тя падна в безсъзнание.
	Удържайки се насила да не я изрита, Валкирия изтри кръвта от носа си и се наведе да си вземе пръчката. После методично се разходи няколко пъти от стена до стена в коридора, докато най-сетне улучи мехура от невидимост, пристъпи в него и сферата се появи пред очите й на пода. Момичето я деактивира, прибра я в джоба си, като този път я нагласи така, че да не пада.
	— Добре са те подредили — изкоментира Скълдъгъри, като пристъпи отново до нея.
	Валкирия се намръщи към Айви, все така просната на пода.
	— Тя мамеше. Макар че се оказа по-добра от мен.
	Скълдъгъри сви рамене.
	— Да, но ти си на крака, а тя е в безсъзнание. Дори си успяла да й попречиш да вдигне тревога.
	— Тя въобще не се и опита да вдигне тревога! — отвърна Валкирия. — Беше твърде заета да ме зяпа благоговейно. Явно съм нейният герой.
	— Всеки с вкуса си — изкоментира скелетът и тръгна по коридора с картините.
	Момичето се изравни с него.
	— Да не си посмял да говориш така! Аз съм страхотен модел за подражание. Притежавам множество достойни за уважение черти.
	— Прилепналите панталони не се броят.
	— Така ли? От някакви критерии ли се ръководим вече?
	Пристъпиха към кабинета на Оуд и се смълчаха. Скълдъгъри свали шапката си, остави я на пода и извади револвера. Валкирия посегна към бравата. Скелетът кимна, момичето натисна, отвори вратата и Скълдъгъри влетя в стаята.
	Оуд скочи на крака зад бюрото си, скелетът измести въздуха, но англичанинът успя да вдигне ръка и парира въздушната ударна вълна. Валкирия се хвърли настрани и запрати сенките срещу ръката на Оуд, но сега пък въздухът се измести към нея и разкъса сенчестото пипало. То сякаш се стопи, а стена от въздух се стовари върху момичето и я блъсна назад. Тя падна, като в последния момент видя как Скълдъгъри прескочи бюрото и налетя върху Оуд. Сенките се усукаха около ръката на Валкирия, тя се изправи, доближи бюрото с три крачки, но веднага се отпусна: Оуд стоеше скован, с дуло, притиснато под брадичката му.
	— Здравей, Котернъс — рече му Скълдъгъри.


>	42.
>	Подвеждаща маневра

	Скелетът хвана със свободната си ръка робата на Оуд и го изправи на крака. Валкирия притича и окова ръцете на стария магьосник зад гърба му. Чак тогава Скълдъгъри направи крачка назад. Но все така държеше пленника на мушка.
	— Няма как да победите — рече Оуд сериозно.
	— В една война победата и поражението нямат значение — отвърна Скълдъгъри. — Важна е играта на… О, не, извинявай, във войната _точно_ победата и поражението имат значение! А ние побеждаваме. Заловихме те, нали така?
	— Аз не съм Върховният съвет — изтъкна Оуд.
	— Не, но си голяма клечка там.
	— И какво ще ме правите сега? Ще ме прекарате публично през Роърхейвън, целия във вериги? Ще ме екзекутирате? Нали разбираш, че това е без значение. Останалите няма да се спрат, докато не ви победят.
	— Глупости. Останалите ще се спрат веднага, щом им стане ясно, че войната се е превърнала в нещо, в което не могат повече да си позволят да участват. Ще спрат, когато останат без водачи. Ще спрат, когато останат без подкрепа. По много причини могат да се спрат, Котернъс. Използвай въображението си и ще се сетиш.
	— С остроумничене война не се печели, но освен с остроумие вие май с друго не разполагате, нали? Как очаквате да ме изведете оттук? Имате ли изобщо план? Хора като вас…
	Валкирия извади от джоба си качулка и я нахлузи на главата на Оуд. Тя веднага заглуши гласа му. Сега англичанинът можеше да крещи с цяло гърло и пак никой нямаше да го чуе.
	— Благодаря ти — рече скелетът. — Боях се да не почне да ме обижда.
	— Не можех да го допусна — отвърна момичето. — Егото ти е така крехко и деликатно.
	— Нали? Виж как ме разбираш.
	Мехурът от невидимост отново ги обви и двамата забързаха с пленника си през Убежището. Тревога още нямаше, което беше добре. Стигнаха до Голямата зала, Сарацен вече ги чакаше там с торба, преметната през рамо. Стоеше пред издълбан в стената символ и го обработваше, за да го обезвреди. След малко влязоха Гастли и Ревъл, повели Илори Ретисънт, също с торба на главата. Последни пристигнаха Векс и Страха. Антон носеше на гръб Палавър Грейвс, явно в безсъзнание.
	— Съпротивляваше ли се? — попита Векс.
	— Не, просто не спираше да пищи — отвърна Страха. — Всички символи ли намерихте?
	— Трябва да има още един — рече Сарацен и кимна към стената отляво, без да отмества очи от онова, с което се занимаваше в момента.
	Ревъл пристъпи бързо до стената и запрокарва ръка по нея.
	— Срещнахте ли съпротива? — попита Скълдъгъри.
	— Малко — рече Гастли. — Струва ми се, че все пак разполагаме с малко време.
	Никъде зави аларма.
	— Но може и да греша — довърши шивачът.
	Скълдъгъри измъкна пистолета, Валкирия застана до него на прага на вратата. Към залата вече тичаха магьосници и секачи. Скелетът затвори вратата, вдигна ръка и измести въздуха така, че да я подпре с него.
	— Как върви работата по символите, господа?
	— Този е обезвреден! — отвърна Сарацен и изтича при Ревъл, който тъкмо беше намерил последния символ в редицата.
	Бравата на вратата се разклати. После някой почука и отвън долетя мъжки глас:
	— Ъм, ехо?
	Валкирия погледна Скълдъгъри, обърна се към останалите от групата, после пак погледна Скълдъгъри.
	— Здравейте — отвърна високо скелетът, за да надвика алармата.
	— Здрасти — отговори мъжът. — Вратата е заключена.
	— Така ли?
	— Да.
	— Странно — отвърна Скълдъгъри. — Един момент!
	Той посегна, разклати бравата енергично и пак отстъпи назад.
	— Прав сте, заключена е. Надявам се ключът да е у вас.
	Отговорът от външната страна се позабави.
	— Извинете — подвикна отново мъжът. — С кого разговарям?
	Скълдъгъри наклони глава настрани.
	— А _аз_ с кого разговарям?
	— Аз съм Оскар Найтфол.
	— Сигурен ли сте?
	— Моля?
	— Сигурен ли сте, че сте този, за когото се представяте? В края на краищата, това е Голямата зала. Много важно място, в което влизат само най-важните хора. Не е изключено някой — като под някой нямам предвид непременно вас — но все пак някой умишлено да излъже за самоличността си, за да получи достъп до това помещение. Трябва да бъда бдителен, особено сега. Във война сме, както знаете.
	Оскар Найтфол прозвуча наистина объркано:
	— Кой сте вие?
	— Аз? Аз съм никой. Чистач съм. Един от чистачите. Тъкмо чистех троновете и вратата се хлопна зад гърба ми. Сега не мога да изляза. Дали не бихте потърсили ключа?
	— Как се казвате? Дайте ми името си.
	— Няма! Името си е мое.
	— Кажете ми името си!
	— Името ми е Оскар Найтфол.
	— Какво? Невъзможно. _Аз_ съм Оскар Найтфол.
	— Нима? И откога?
	— От деня, в който приех това име!
	— Не сте ме питали дали можете да го приемате! Аз си го избрах пръв!
	— Отворете тази врата незабавно.
	— Нямам ключ.
	— Ще доведа секачите.
	— Чакайте, намерих ключа. Беше в ключалката. Човек винаги последно гледа в ключалката, не сте ли забелязали? Ето, отключвам. Готово.
	Скълдъгъри освободи вратата от натиска на въздуха, открехна и дръпна Оскар Найтфол вътре. Валкирия подложи крак, Найтфол се препъна, Векс го блъсна към Гастли, а Гастли го цапардоса здраво. Оскар падна и не мръдна повече. Скълдъгъри пак затвори вратата.
	— Символът? — попита.
	Ревъл и Сарацен пристъпиха напред.
	— Обезвреден е — отговори Ревъл и притисна с пръст малката черна метална пластинка, която измъкна от джоба си. Миг по-късно до тях се появи Флетчър и примигна от воя на алармата.
	— Ама че шумно — рече. — Готови ли сте всички?
	— Залегни! — излая Скълдъгъри и се завъртя с револвера в ръка. Флетчър изчезна, а Валкирия видя секача, излизащ от тайния вход, скрит в пода. Скълдъгъри премисли и не стреля, а измести въздуха. Секачът пристъпи през ударните вълни, а скелетът се хвърли отгоре му, въпреки че в същото време още двама секачи излязоха от други два скрити входа.
	Единият от тях се приведе и избегна енергийния лъч на Векс, другият замахна с косата си към Гастли. Валкирия притича до старейшините, за да ги пази да не побягнат. Флетчър отново се появи зад гърба й. Още трима секачи изникнаха от пода.
	Зад тях вратата се разтвори с трясък. В залата се изсипаха куп магьосници.
	Валкирия сграбчи Върховния маг, завъртя го кръгом, изрита го в крака и го принуди да коленичи. Сви пръсти и остриетата на сенките се притиснаха в гърлото на Оуд под качулката.
	— Никой да не мърда! — кресна момичето.
	Схватката замря. Всички очи се обърнаха към нея.
	— Само една крачка от когото и да било — заплаши Валкирия — и ще му отрежа главата, а Флетчър ще ни телепортира далеч оттук, преди да успеете да мигнете. Скълдъгъри. Господа.
	Скълдъгъри се надигна от пода, изпуснатият револвер полетя към него и се прибра сам в кобура. Останалите Мъртъвци заотстъпваха, всеки от врага, с когото конкретно беше влязъл в бой, и полека придърпаха английските старейшини в групата си. Магьосник, когото Валкирия беше виждала веднъж, пристъпи полека напред. Името му беше Скеъркроу* някой си. А, да, Скеъркроу Севърн, спомни си момичето.
	[* Scarecrow (англ.) — плашило. — Б.пр.]
	— Не можем да позволим да отведете старейшините ни.
	— Върховен маг Карик и другите двама австралийски старейшини са загинали при взрив на автомобила си, докато пътували за среща със свои съветници по военните въпроси. Върховен маг Убунту и неговите старейшини са изклани в леглата си. И за двете покушения няма арестувани или задържани заподозрени.
	— Кога е станало това? — попита Скълдъгъри.
	— Преди по-малко от пет минути — отговори Мериуин. — И двете нападения са станали буквално едновременно, само с минута-две разлика.
	Бръчките на челото на Ревъл станаха още по-дълбоки.
	— Подобно коварство и жестокост силно ми намирисват на Ренато Бисахалани. А ако Бисахалани е замесен, замесен е и Оуд.
	— Няма как да сте сигурни в това — прекъсна го Скеъркроу.
	— Ако Върховният съвет няма вина за тези убийство, кой тогава е виновен?!
	— Мнозина могат да бъдат заподозрени — отвърна Скеъркроу. — Какво ще кажете за уорлоките? Те създават неприятности напоследък, нали? Може би са били те.
	— Ако бяха уорлоките — отговори Скълдъгъри, — нямаше да се задоволят само със старейшините. Целите Убежища в Австралия и Африка щяха да опустеят и от тях да потекат реки от кръв.
	Оуд заклати глава. Валкирия се поколеба, но после свали качулката му.
	— Не сме виновни ние за това! — изрече бързо Оуд. — Имате думата ми! Не съм разполагал с информация за планирани действия срещу Карик или Убунту и живота си залагам, че и Бисахалани не е разполагал е такава информация!
	— Ти си на колене, окован, в ръцете на враговете си — промърмори Страха. — Едва ли думата ти значи много.
	Оуд се извърна, за да погледне Гастли и Ревъл.
	— Проклети да сте, не сме го сторили ние! Никога не сме искали смъртта им. Просто искахме да не се мешат много във военните действия. Каква полза имаме от убийствата им? Сега всичките им магьосници ще жадуват за мъст. Смъртта на тези старейшини означава единствено, че Люлките на магията ще хвърлят всичките си сили в тази война, а това _не влизаше_ в нашите планове!
	— Ще накараме някой долавящ да се порови из ума ти — отговори му Гастли. — Ще научим истината.
	Скеъркроу направи още крачка напред.
	— Пак ви повтарям — рече, — че няма да позволим да ги отведете. Пуснете старейшините и ние ви пускаме да си вървите. За това _аз_ ви давам думата си. Антон Страха, на моята дума вярваш ли?
	Страха гледа дълго Скеъркроу, после кимна.
	— Вярвам.
	Скълдъгъри кимна на Валкирия и момичето направи крачка назад от Оуд. Английските старейшини бяха оставени по местата си, а Мъртъвците се струпаха около Флетчър. Палавър се изправи с усилие на крака, клатейки диво глава, докато някой най-сетне не се сети да свали качулката му.
	— Те не са дошли за нас! — изпищя Грейвс. — Взеха нещо от архива по научна магия! Спрете ги!
	Но в този момент ирландците се телепортираха.


>	43.
>	Под прикритие

	Скейпгрейс изпълняваше мисията си за опазване на сигурността в Роърхейвън като излизаше да патрулира нощем с присвити очи и душейки енергично. Злото имаше мирис, направо вонеше, и ако на света съществуваше нещо, което да отведе Вориен до Сила Надир, то това беше собственият му нос. Може би.
	Много му харесваше да си има нос. Докато беше само глава в буркан, беше прекарал сума ти време без тази екстра и сега май-май залагаше твърде много на новия си и истински нос. Дали обикновеният нос можеше да надушва злото? Не знаеше.
	— Може би трябва да се държим за ръце — предложи Бияча.
	Скейпгрейс се начумери срещу му.
	— Какво?
	— Нали сме под прикритие, господарю. Ние сме влюбена двойка, излязла на вечерна разходка. А влюбените двойки се държат за ръце.
	— Няма да се държим за ръце!
	— Ами на някого може да му се стори подозрително, господарю.
	Противно на здравия си разум Скейпгрейс позволи на Бияча да го хване за ръка и двамата продължиха напред.
	— Прекрасна нощ, нали? — обади се Бияча.
	— Млък.
	— О, мисля, че трябва и да си приказваме, господарю. Може да предизвикаме подозрения, ако не си приказваме.
	Скейпгрейс съвсем се навъси.
	— Хубаво! Да, прекрасна нощ. Хубава луна. Хубави звезди. Хубав град. Всичко е хубаво.
	— Смятате ли, че бихте могли да останете тук цял живот, господарю?
	— Моля?
	Към тях зави кола.
	— Трябва да се целунем, господарю.
	— Няма да се целуваме!
	— Може да изглежда подозрително, ако не се целуваме.
	Колата приближаваше, Бияча се обърна към Вориен, приведе се към него нацупил устни, а Скейпгрейс се наклони назад с устни, стиснати плътно в гневно изражение. Очите на Бияча бяха затворени, а веждите — изразително повдигнати. Скейпгрейс сложи ръка на лицето на идиота и го избута от себе си. Колата отмина, но под светлината на преминаващите фарове, Вориен видя нещо.
	Пред тях през сенките се прокрадваше самотна фигура. Стройна, облечена в черно. Жена. Скейпгрейс изблъска Бияча и се запромъква след набелязаната жертва. Обожателка на Сила Надир навярно? Беше чувал за такива луди, които се чувстват силно привлечени от серийни убийци. Може би тази жена не беше единствената с подобно увлечение. Може би бяха десетки. Стотици. Възможно ли е жителите в целия град да изповядват един-единствен общ култ и да се подчиняват на всяка отровна дума на Надир?
	Скейпгрейс се насили да продължи напред. Страхът нямаше място в сърцето на защитника на Роърхейвън.
	С препъващия се по петите му Бияч, Вориен проследи жената до малко открито пространство зад една редица къщи. Жената спря и преследвачите приклекнаха ниско.
	Бияча се изгърби, клекнал зад Вориен и прошепна:
	— Това… мадам Мист ли е?
	Още преди да доизслуша въпроса, Скейпгрейс вече беше зърнал черния воал и раменете му увиснаха. Мист беше старейшина. Да, страшничка жена си беше и от нея вътрешностите на Вориен буквално изстиваха, но все пак не би могла да има нищо общо с такъв като Надир. Разочарован, той се обърна да си върви, но в последния момент се върна на мястото си, защото пред Мист от нищото изникна мъж. Образът му трепкаше.
	— Той маневрира! — зашепна възбудено Бияча. — На това ми прилича! Трябва да е той, господарю! Това е Сила Надир!
	Фигурата на мъжа престана да трепка във въздуха. Беше дребен, слаб, носеше дълго палто и чадър, от който капеше вода, сякаш допреди миг е бил под пороен дъжд. Скейпгрейс се взря в лицето на врага си. Не можа да види кой знае какво в тъмницата, а и беше доста далеч, но този факт ни най-малко не провали драматизма на момента.
	Мъжът и жената си размениха няколко думи, после мъжът подаде чадъра на Мист, която го разтвори над главата си, въпреки че небето горе беше кристално ясно. После мъжът я улови за ръка, образът на старейшината затрепка и изчезна, оставяйки непознатия мъж сам.
	Скейпгрейс свали маската от лицето си и Бияча последва примера му.
	Мъжът пое нанякъде и двамата роърхейвънски отмъстители се запрокрадваха след него из мрака, привели ниско глави.
	Известно време вървяха успоредно с него, а после Скейпгрейс подаде редица неразбираеми сигнали с едната си ръка.
	— Ръката ли ви заболя, господарю? — съчувствено прошепна Бияча.
	Скейпгрейс го изгледа намръщено.
	— Да го нападнем!
	— О — отвърна Бияча, като гласът му прозвуча по-загрижено от обикновено. — Окей. Ако смятате, че е добра идея.
	Скейпгрейс не си даде труд да му отговаря. Припълзяха още по-близо до мъжа, Вориен скочи, налетя върху му и го блъсна изотзад. Бияча се хвърли върху им, ревейки от страх, и тримата се извъргаляха на земята. Скейпгрейс се изтъркаля настрани и блъсна Бияча върху непознатия.
	— Махни се от мен! — изкрещя мъжът.
	Скейпгрейс го изгледа подигравателно от горе до долу.
	— Иска ти се!
	— Да, иска ми се! — изпъхтя мъжът.
	— Селски идиот, остани на място.
	Бияча изскимтя нещо за Здравеняка, но се подчини. Скейпгрейс сложи крак на гърба му, натисна го надолу и мъжът под двамата изпухтя.
	— Какво искате, бе, хора?
	— Справедливост! — обяви Скейпгрейс. — Свят, в който невинните са свободни да се радват на живота, спокойни в увереността си, че няма да бъдат убити по ужасяващ начин от смахнат, прескачащ из измеренията сериен убиец!
	— Ти… мислиш, че аз съм Сила Надир?
	— _Знам_, че ти си Сила Надир!
	— Аз не съм Сила Надир!
	— Това е нещо, което само Сила Надир би казал.
	— Нищо подобно! Това би го казал _всеки_, който не е Сила Надир!
	Скейпгрейс се замисли. Разумно казано. После поклати глава.
	— Добър опит, Надир, но няма да ме надвиеш с манипулативни аргументи. Аз съм Рицаря на мрака и бурята, аз съм защитникът на Роърхейвън и не се подчинявам на логиката!
	— Аз не съм Надир, идиотке!
	— Кой си тогава? И къде изпрати мадам Мист?
	Мъжът го изгледа злобно.
	— Видели сте ни?
	Скейпгрейс пак се захили подигравателно.
	— Аз виждам всичко.
	— Тогава ти си една мъртва жена.
	Подигравателната усмивчица се стопи.
	— Моля?
	— Не те знам коя си, но ако шпионираш мадам Мист, значи не ти остава да живееш дълго. Разбере ли, че я дебнете, мадам Мист ще дойде и ще ви намери. Няма къде да избягате, навсякъде ще ви спипа.
	— Чакай сега…
	— Мислиш ли, че те ще допуснат двама кретени с маски да им провалят плановете? Имаш ли представа какво са сторили, за да стигнат дотук? Имаш ли представа какво са готови още да сторят?
	— _Кой_ какво е готов да стори?
	— Господарю — обади се Бияча, — смятам да стана. Този човек ме плаши.
	— Планират това от сто години — продължи мъжът и задиша по-леко, тъй като Бияча се дръпна от него. — Имат връзки по цялото земно кълбо. Имат хора навсякъде — мъжът се изправи на крака и загледа отмъстителите. — Нямате ни най-малка представа, направо ви е бедна фантазията до какви дълбини на низостта са паднали. Не знаете какво са готови да рискуват.
	— И _какво_ по-точно са готови да…?
	— Унищожение — продума мъжът. — Изтребление. Търсите Надир, нали? Той не е тук. Но вместо него намерихте собствения си край.
	— Няма такова нещо — настоя Скейпгрейс. — И изобщо не сме шпионирали мадам Мист. Просто я зърнахме веднъж, това е. Наистина, няма нужда да й казвате, няма нужда на никого да казвате. Стана грешка. Помислихме ви за Сила Надир. Очевидно, вие не сте Сила Надир. Дълбоки, искрени извинения от нас! Ето, нищо не е станало! Пътищата ни тук се разделят, всеки продължава да си живее живота и никога не отваря дума за тазвечерната ни среща.
	— Моля ви, не ни убивайте! — примоли се Бияча.
	— Твърде късно е за това — отвърна мъжът.
	Тогава на Скейпгрейс му хрумна идея.
	— Бягай! — рече той на Бияча и сам хукна.
	Докато тичаха през задните улички на Роърхейвън, Вориен смъкна маската от лицето си и я запокити в тъмнината.
	Ха да видим как щяха да го намерят сега!


>	44.
>	Призив за действие

	Както ставаше често напоследък, отново имаше една добра и една лоша новина.
	Добрата новина беше, че в Твърдината доктор Най вече работеше върху монтирането на новата платка в мозъка на Инженера. Когато я поставеше на място, роботът щеше да изключи Усилвателя, преди да е избухнал и да е подлудил всеки, носещ дори най-слабата искрица магия в себе си. Та това беше добрата новина. Направо беше повод за празнуване.
	Лошата новина беше, че Мериуин Хайфънейт-Баш беше казала истината за случилото се с африканските и австралийските старейшини. Внезапно единствените съюзници на Ирландия се оттеглиха от боя и нищо не можеше да промени решението им. Валкирия не обичаше да се чувства безпомощна. Предпочиташе пред очите й да има нещо, което да може да удари с всички сили.
	— Ох! — рече Миозотис Тера.
	— Прощавай — отвърна Валкирия, дишайки тежко и усмихвайки се, докато двете с Миозотис се обикаляха предпазливо една друга.
	Миозотис уж се приведе, уж понечи да ритне високо, но това се оказа заблуда. Когато Валкирия инстинктивно се дръпна, за да избегне фалшивия удар, Миозотис се извъртя и я подсече. Момичето падна и Миозотис скочи отгоре й. Двете се затъркаляха. Миозотис се лепна за гърба на Валкирия, момичето се опита да се извърти, но вече я душаха твърде силно изотзад, така че не й остана друг избор, освен да се предаде.
	Двете приседнаха. Валкирия изтри потта от челото си.
	— Как си? — попита Миозотис. Валкирия я познаваше от години, но си спомняше за съществуването й, само когато я видеше. Полезен трик за една крадла и шпионка. Не толкова полезен, ако все пак искаш да поддържаш някакви приятелства. — Май нещо те тревожи.
	— Екстра съм — отвърна момичето. — Е, добре де, малко ме е яд, задето изядох такъв бой от онова момиченце Айви.
	— А! — отвърна Миозотис. — Наранена гордост.
	— Не, не е гордост, а… О, хубаво, хубаво, наранена гордост е. Но нали се предполагаше, че аз съм готината. Най-младата, най-силната, най-специалната…
	— А после изведнъж се явява тази малка пикла — довърши Миозотис, — тази _новачка_ се пръква от нищото и ти показва, че е по-млада, по-силна и по-готина от теб.
	— Е — смръщи се Валкирия, — чак пък по-готина…
	— Приеми го, Вал — рече Миозотис и легна по гръб на тренировъчната постелка. — Остаряваш.
	— Я да мълчиш. Аз съм само на осемнадесет години.
	— А тя е на седемнадесет. Прецъфтяла си. Прочетен вестник.
	— Кълна се в Бога, единствената причина, поради която още не съм ти размазала физиономията, е фактът, че не обичам да те унижавам в собствената ти родина.
	Миозотис се засмя. Двете станаха, отправиха се към душовете, а после Валкирия отиде да се види със Скълдъгъри. Намери го, тъкмо когато се беше отправил към импровизирания кабинет на Ревъл.
	— Май току-що си се изкъпала — рече й скелетът, когато момичето се изравни с него.
	— Да — отвърна тя. — Потренирах.
	— Миозотис пак ли ти разказа играта?
	Валкирия сбърчи чело.
	— Кой?
	Влязоха в кабинета и Ревъл вдигна очи. Скълдъгъри седна, без да чака покана.
	— Изглеждаш ужасно — рече на старейшината.
	Валкирия го изгледа.
	— Скълдъгъри! Не забравяй положителното отношение към нещата.
	— Извинявай — поправи се скелетът. — Положително изглеждаш ужасно.
	Ревъл се усмихна вяло.
	— Знаеш ли, започва да ми се струва, че май отхапах твърде голям залък.
	— Сериозно? Ти това?
	— Да. Мислиш ли, че съм отхапал твърде голям залък?
	— Ще те окуража любезно като ти кажа, че няма никакво значение какво мисля аз.
	— Скълдъгъри! — обади се пак момичето.
	— Не — отговори Ревъл. — Той е прав. Изобщо не трябваше да ставам Върховен маг. На Коривъл Двойни това му беше в кръвта. Щеше да бъде страхотен ръководител. Ако той беше начело, нищо от това нямаше да се случи.
	— Само дето го утрепа една Останка — напомни Скълдъгъри.
	Ревъл примигна.
	— Ама че израз, „утрепа“! Само веднъж го удари по главата.
	— И го уби — довърши Скълдъгъри. — На това аз му викам „утрепа“.
	— „Утрепа“ прави нещата да звучат много по-насилнически, отколкото бяха в действителност. Като се замисля, предпочитам да смятам, че Останките го свариха неподготвен. Че той така и не разбра откъде му дойде ударът — Ревъл въздъхна. — Коривъл беше добър човек. Толкова много научих през годините, докато работих рамо до рамо с него. С какви хора само се срещаше той… Магьосници, които мразеха смъртните, които искаха да властват над тях, искаха да ги заробят… Коривъл се срещаше с тези магьосници, разговаряше с тях, изслушваше ги и накрая те си отиваха от срещата почти напълно убедени, че единственият им полезен ход е да се скрият още по-дълбоко в дупките, от които са изпълзели. Аз просто присъствах и немеех от удивление. Ако Коривъл беше жив, сега нямаше да воюваме, а да си говорим как по-ефективно да впрегнем магията да ни помага в ежедневието.
	Валкирия направи гримаса.
	— Това май не ми допада.
	Ревъл се усмихна.
	— Коривъл щеше да те убеди. Магията, все казваше той, трябва да бъде използвана за защита на смъртните. А виж ни сега. Някой от нас дали би и _помислил_ дори за смъртните, преди тази война да свърши?
	— Сега, като повдигаш въпроса… — почна Скълдъгъри и остави думите си да увиснат над бюрото.
	— Приятелите ни в Австралия и Африка не знаят какво да правят. Те са… в паника, предполагам. Гневни. Уплашени. Не искат да правят демократични избори, искат да раздават удари! Помолиха аз да посоча някои от техните хора, които да заемат постовете на изпълняващи длъжността старейшини, докато конфликтът отшуми.
	— Това досиета ли са?
	Ревъл вдигна една папка от бюрото си и пак я пусна отчаяно.
	— Всички възможни кандидати. Повечето ги познаваме лично. Някои са крайно неподходящи за задачата, но други са… възможни кандидатури. Гастли ми помага да ги преглеждаме, но…
	— Когато стана Върховен маг, не си предполагал, че това ще ти влезе в задълженията — рече Скълдъгъри.
	— Достатъчно трудно е да управляваме _собственото_ си Убежище. А сега някакви хора искат да им помагаме да управляват и своите? Които и да бъдат новите старейшини, няма да имат и половината от опита на Убунту и Карик. Ще гледат пак към нас и ще чакат да ги водим, а ние… ще се мятаме като риби на сухо и ще си даваме вид, че знаем какво правим.
	— Ти дотук се справяш много добре със задачата да бъдеш водач.
	— Аз ни вкарах във война.
	— Но го стори така убедително! Най-добре е сега да оставиш нещата да се поуспокоят за ден-два, а после да видим как са се разпределили позициите…
	— Не — прекъсна го Ревъл.
	Скълдъгъри наклони глава настрани.
	— Какво не?
	— Не, няма да ви позволя да се занимавате с разследване на случая. Нали това искаш да питаш? Ще ми поискате няколко дни почивка, за да се заровите по-дълбоко в делата на уорлоките? Да проучите убийствата в Африка? Не мога да си позволя да си губите времето с това. Нито ти, нито Валкирия. Не точно сега. Положението е твърде… нестабилно.
	— Ако уорлоките нападнат — намеси се Валкирия, — положението значително ще се влоши.
	— Не знаем дали ще нападнат. Не знаем дори дали _имат желание_ да нападат. За последен път Шаривари е бил видян преди сто години!
	Скълдъгъри кимна.
	— Да, тогава е избил цял град, за да отмъсти за смъртта на един-едничък уорлок.
	Ревъл се смръщи.
	— Звучиш така, сякаш имаш да ми казваш нещо.
	— Някой е избивал уорлоки, Ърскин. Десетки от тях са загинали през последните пет години. Ако Шаривари е заличил цял град заради един уорлок, помисли какво ще направи за десетки мъртви от своите.
	— Кой ги е избивал тия уорлоки?
	— Всички доказателства сочат към Отдел Х.
	— Отдел Х не съществува.
	— Не казвам, че Отдел Х е извършил убийствата. Казвам само, че всички доказателства сочат към Отдел Х.
	— Значи… някой се опитва да хвърли вината върху една несъществуваща организация?
	— Върху една несъществуваща организация на _смъртните_.
	Ревъл затвори очи.
	— О, става все по-хубаво. Да посмея ли да попитам кой се пробва да натопи смъртните за убийствата на уорлоките?
	— Изтезанието.
	Ревъл поотвори очи.
	— Изтезанието не е сред живите, нали?
	— Да, но последователите му са си съвсем живи. В момента сме в процес на издирване на тайнствен мъж, който заговорничи с Мист и с други нечистоплътни индивиди.
	— И защо аз научавам всичко това чак сега?
	Скълдъгъри сви рамене.
	— Досега все се занимаваше с тая война. Не исках да те товаря допълнително.
	— Но все пак реши да ме натовариш? Благодаря ти. Та, къде искате да отидете да проверявате тая история?
	— Получих съобщение от Чайна — рече Валкирия. — Един уорлок е бил забелязан в Африка.
	— Африка е широко понятие.
	— В Мозамбик.
	— И Мозамбик е широко понятие.
	— Смятаме, че уорлокът е бил самият Шаривари. Убил е осемнадесет магьосници.
	Ревъл примигна.
	— Осемнадесет?
	— Шестнадесетима африканци и две чужденки. Смятаме, че са били агентки на Върховния съвет.
	— Имате ли представа откъде да почнете да търсите?
	— Ние сме детективи — отвърна Скълдъгъри. — Ще следваме уликите.
	— А колко време ще ви отнеме? Не мога да ви пусна. Знаете, че не мога да ви пусна. Ако не го знаехте, сега нямаше да си давате толкова труд да ме убеждавате да ви пусна. Но вие ме убеждавате, така че…
	— Уорлоките за заплаха, Ърскин. Някой от Роърхейвън ги прилъгва да нападат смъртни, ползвайки Отдел Х като примамка. Цялата история по някакъв начин е свързана с войната, само дето още не сме разбрали как точно.
	— Моля те, не ми казвай, че ще трябва да воюваме и с роърхейвънци.
	— Още не. Виж, ако не можеш да пратиш нас в Африка, прати някой друг. При всички положения…
	Вратата се отвори и влезе Гастли със сериозно изражение.
	— Налапаха стръвта — рече той. — Мантис атакува Твърдината.


>	45.
>	Атаката

	Флетчър се появи в лабораторията, точно когато Най и Кларабел повдигаха Инженера, за да го поставят в изправено положение. Виеха аларми.
	— Къде са останалите? — попита момчето, с което накара Най да подскочи и да се извърне стреснато, опулил малките си жълти очи.
	— Не прави повече така! — рече. — Имам деликатно сърце!
	— Което държи в стъкленица на бюрото си — прошепна високо Кларабел.
	Най я изгледа и отново се обърна към Флетчър.
	— Ловците на чудовища и господин Мейбъри още не са дошли. Може би трябва да се телепортираме без тях. Възможно е и да са мъртви вече.
	— Или пък можем просто да ги почакаме още малко — предложи Кларабел.
	— Ами Инженерът? — попита момчето. — Проработи ли?
	— Да, господин Флетчър — отговори сам роботът. — Мобилен съм и функционирам на сто процента. Вие как сте?
	— Бомба — промърмори Флетчър, изтича до вратата и надникна навън. — Стойте тук — рече. — Връщам се след малко.
	После хукна, дочул експлозии, заглушаващи алармите. Пред него Кухите хора се тътреха към изхода, по свой начин нетърпеливи да се включат в битката. Флетчър стигна до един открехнат прозорец. През облаците зелен газ различи препъващи се фигури, блясъци на пъстроцветни енергийни лъчи, а после един тъмен силует се втурна право срещу му.
	Момчето се дръпна бързо назад, точно когато Грейшъс влетя с трясък през стъклото й и се пльосна забележително тромаво на пода. Донегън прескочи през прозореца втори, следван от Мейбъри. Тримата кашляха и от очите им течаха сълзи.
	— Вързаха се на примамката! — изхриптя Донегън. — Смятам, че трябва да изчезваме.
	Уловиха се за ръце и Флетчър телепортира всички обратно в лабораторията. Взеха оттам Най, Кларабел и Инженера и още секунда по-късно се озоваха на чист въздух в противоположния край на долината под Твърдината, точно на мястото, къде само две минути по-рано Флетчър беше телепортирал Мъртъвците и _тяхната_ армия.
	Скълдъгъри се извърна да ги погледне.
	— Позабавихте се.
	— Ние сме виновни — обади се Грейшъс. — Искахме да видим колко врагове ще успеем да повалим, преди да ни се наложи да отстъпим.
	— И колко повалихте? — полюбопитства Валкирия.
	— Аз — нито един — обясни Грейшъс. — Донегън почти се справи с оня, високия тип, нали?
	Донегън не отговори, защото кашляше твърде силно.
	— Но после високият почна да го удря и Донегън избяга. Ами ти, Мейбъри?
	Мейбъри притисна клепачите си с пръсти.
	— Бях се втурнал директно към Мантис, когато гадният газ ми влезе в очите, а после, не знам, някакъв едър магьосник ми се изпречи на пътя. Ударих го, но все едно ударих стена, заклевам се.
	Грейшъс кимна.
	— То онова си беше стена.
	Мейбъри примигна.
	— Какво?
	— Нали те гледах. Попадна в облак газ, препъва се малко насам-натам, после стигна до някаква стена, изкрещя и я удари. Много героично беше.
	Флетчър обърна гръб на разговора и се загледа над долината нагоре към Твърдината. Видя стотици магьосници, току-що разбрали, че са били измамени.
	Валкирия застана до рамото му.
	— Страшничко, а?
	— Че то Мантис разполагал с истинска армия.
	Момичето сви рамене.
	— И ние тука разполагаме с цяла армия. Скълдъгъри очаква на първо време Мантис да се окопае в Твърдината и да постои там, докато намисли план за по-нататъшно действие.
	— А _нашият_ план какъв е?
	— Ти се телепортираш с Най, Кларабел и Инженера обратно в Роърхейвън, а ние оставаме тук. Мантис рано или късно трябва да ни нападне.
	— Значи… сработи. Стратегията с примамката сработи.
	Валкирия се ухили.
	— Страхотно, нали?
	Флетчър отведе доктор Най, Кларабел и Инженера обратно в Убежището, където роботът незабавно пристъпи към деактивирането на Усилвателя. Минути по-късно момчето се върна в долината. Грейшъс го зърна, пристъпи към него и сложи ръка на рамото му.
	— Задругата отново се събра.
	— Моля.
	— Ще приключенстваме, млади Флетчър. Ще пътуваме далеч, в незнайни земи, ще търсим непознати хора, ще ядем чудновата храна, ще изричаме странни думи. Ние сме Задругата на тримата. Другари по оръжие. Приятели. Братя.
	— Ъм…
	— Възложиха ни да разследваме проявите на уорлокска активност в Мозамбик — намеси се Донегън. — Казаха ни, че задачата е изключително опасна, затова те вземаме с нас, за да ни измъкваш навреме, ако стане напечено.
	— Ще бъде страхотно приключение! — палеше се Грейшъс. — Песни ще се пеят за него!
	— Сериозно те предупреждавам! — сряза го Донегън. — Престани веднага да говориш така префърцунено.
	— Но ние ще приключенстваме!
	— Не, просто отиваме на лов. Както винаги. Не му позволявай да те притеснява, Флетчър. С него сме ловували хиляди пъти, а със сигурност ни предстои да ловуваме още хиляди пъти. Професионалисти сме.
	— Отивам да си обуя шортите — обяви Грейшъс.
	Донегън го загледа.
	— Ще изгориш на слънцето.
	— Няма страшно.
	— Има страшно!
	— Отиваме в Мозамбик! Трябва да си нося шортите, тениската с „Цар Лъв“ и да пея „Хакуна Матата“! Бездруго само тези думи знам на суахили.
	— А какво ще стане, като изгориш? Кой ще трябва да те слуша как се жалваш после нонстоп? Аз ще трябва да те слушам! Флетчър, бил ли си досега в Африка?
	— Да — отвърна момчето. — Бил съм и в трите им Убежища, както и на някои други места. Ходих веднъж да погледам лъвовете и прочее.
	— Е, видя ли ги?
	— Да. Много лъвове. Беше супер яко.
	— Отлично — заключи Донегън. — Макар че, боя се, при сегашното пътуваше няма да видим нито един лъв. Отиваме право в Мапуто, ще зададем тук-там някои въпроси и ще се държим настрани от всякакви опасности.
	— „Опасност“ е другото ми име — продължаваше Грейшъс.
	— Нищо подобно — рече Донегън. — Тръгваме веднага, щом се снабдя с муниции за пушката.
	Флетчър сбърчи чело.
	— Нали каза, че ще се държим настрани от всякакви опасности.
	— Така е, казах. Но няма гаранция, че опасностите ще се държат настрани от _нас_.


>	46.
>	Новият капитан

	Вече три дни стояха в капана на Твърдината и на Реджис му се искаше някой да се прежали и да почне да стреля, само и само да ги отърве от скуката.
	Вдигна бинокъла до очите си и загледа ирландците. Добри хора, добри войници, опитни в битките и безмилостни към враговете. Никога не беше предполагал, че ще му се наложи да се изправя срещу тях, но, както казваше майка му, такъв е животът — най-често адски несправедлив.
	— Колко са? — продума Ашионе, появила се неусетно до рамото му. Реджис буквално подскочи.
	— Четиристотин, може и петстотин да са вече — отвърна й намръщено. — Тия гори там най-вероятно гъмжат от секачи. Забелязвам движение от време на време.
	— Най-малко петстотин са — рече Ашионе. — Е, не е чак толкова зле. Превъзхождат ни само два пъти. А тъкмо реших, че Мантис ни е вкарал в голяма беда.
	Реджис хвърли бърз поглед наоколо, за да се увери, че никой не е дочул последното. Нямаше жива душа на земята, на която да вярва повече, отколкото на Ашионе, но жената определено имаше остър език, който някой ден щеше да я погуби. Е, не точно днес.
	Магьосницата примижа срещу слънцето.
	— Как смяташ, какви са шансовете шефовете да седнат да си поговорят приятелски и войната да се отмени, преди да ни се наложи да удряме, когото и да било? Прекрасен ден е днес. Твърде хубав, за да убивам хора, които доскоро наричах приятели.
	Реджис изсумтя.
	— Щом не я отмениха, докато се цупехме и се криехме из храсталаците, едва ли ще я отменят точно сега. Ти просто се тревожиш, че ще се окажеш очи в очи със Сарацен Ру. И ще паднеш в прегръдките му, както стана последния път.
	Ашионе го фрасна леко по рамото. Леко, но го заболя.
	— Не съм му паднала в прегръдките. Той падна в _моите_ прегръдки, за сведение. Няма мъж, който да устои на усмивката ми.
	— Аз устоявам вече толкова години.
	— Е, ти си един изключително кисел човек.
	— Така си е. Честно да ти кажа, и аз се надявам да не срещам Сарацен на бойното поле. Първо, нямам ни най-малко желание да падам в прегръдките му. И второ, ако той е тук, значи и останалите Мъртъвци са тук.
	Ашионе се засмя.
	— Не вярваш на всички приказки за тях, нали? Не ме разбирай погрешно, Мъртъвците си ги бива, но със сигурност не са някаква непобедима сила. _Могат_ да бъдат надвити.
	— Ти някога виждала ли си Антон Страха в бой? А Скълдъгъри Плезънт? Що за човек се връща от мъртвите, движен само от силата на чистата си омраза? Не желая да се изправям срещу _никого_ от Мъртъвците, но тези двамата специално и на снимка не искам да ги виждам.
	Ашионе го прегърна през раменете.
	— Не се бой, Реджис. Стой зад мен и щом ги срещнем, аз ще затрепкам с мигли. Няма мъж, който да устои на погледа ми. Или пък може да се изправиш срещу Каин — тя е по-лесна мишена.
	— Мм. И в това не съм сигурен. Каин е още момиченце. Струва ми се нечестно да влизам в схватка с човек, който дори още не е преживял Прилива си.
	— Ти да видиш! У Реджис имало и благородство.
	— Такъв съм си. Реджис Благородния.
	— Реджис Тъпака, по-право — обади се Рад Крокет, изникнал изведнъж зад гърбовете им. Магьосник хулиган с ужасно поведение, приел името си някъде през осемдесетте, Рад си падаше по Ашионе, а отношението му към всички други хора се изчерпваше само с гадни думи и подигравателни усмивки. Не и отношението му към Мантис, естествено. Когато Мантис беше наблизо, от подигравателната усмивка на Рад нямаше и следа.
	— Генералът иска да те види — рече Рад на Реджис и, изпълнил заръката на ръководството, веднага насочи цялото си внимание към Ашионе. — Здрасти, малката. Добре изглеждаш днеска.
	Ашионе го изгледа студено.
	— За разлика от вчера, когато бях грозна?
	— Какво? — обърка се Рад. — Не, исках да кажа…
	— Наричаш ме грозна, а?
	— Не, аз… Какво? Точно обратното! Не ме разбра.
	Ашионе се извъртя към него.
	— А значи сега съм и глупава, освен че съм грозна?
	Тя направи крачка напред и Рад отстъпи, а Реджис поклати глава.
	— Ашионе, защо тормозиш момчето? Той не ти разбира чувството за хумор.
	Рад се обърна като ужилен.
	— Не ми трябва помощта ти, дядка! Защо не се изнесеш нанякъде и не ни оставиш с Ашионе да си поговорим?
	Реджис въздъхна.
	— Ашионе, оправяй се — рече й и се отдалечи, като остави магьосницата да прави горкото хулиганче на кайма.
	Лагерът в Твърдината беше малък и отлично подреден. Джиповете и камионите бяха паркирани плътно един до друг по целия периметър, точно като в старите времена, когато заселниците в индианските територии са спирали така покритите си с платнища каруци. Защитите се подсигуряваха от цял куп символи, клопки и други работи, от които Реджис нямаше и понятие. Знаеше само, че тия работи гарантират безопасността му и това му беше достатъчно. Подмина магьосници, които си чистеха пистолетите и точеха мечовете си, бъбреха си и се смееха. Във въздуха витаеше напрежение, сякаш хората усещаха, че точно днес ще се изправят очи в очи с врага. Мнозина приказваха, че искат да се бият, но повечето от тях бяха или глупаци, или лъжци, или пък и двете. Разбира се, имаше и такива, които твърдяха, че искат да се бият, като при това не бяха нито глупаци, нито лъжци. Те бяха най-опасните.
	През целия си съзнателен живот Реджис се беше старал да избягва битките. Понякога това беше възможно, а друг път — не. Такъв е животът, в края на краищата.
	Палатката на генерала беше ушита от безличен брезент, изпъстрен с кръпки и нескопосани шевове. В най-добрия случай можеше да бъде наречена отблъскваща, а вътре, въпреки топлия ден, беше хладно, почти студено. Реджис кимна на секачите на входа и влезе. Вътре всички се бяха струпали около голяма маса в средата на палатката, а върху масата беше разтворена широка карта. Подпрял длани на картата, от едната страна се извисяваше капитан Глас*1, за когото Реджис не можеше да каже нищо хубаво. Отляво до Глас стоеше капитан Тортура*2 — жена, която се отнасяше към Реджис с неизменно леко отвращение. А зад нея стърчеше капитан Сейбър*3, който беше развил дълбока ненавист към Реджис още от първата им среща.
	[*1 Glass (англ.) — стъкло; стъклен. — Б.пр.]
	[*2 От torture (англ.) — изтезание. — Б.пр.]
	[*3 Saber (англ.) — сабя; меч, рапира. — Б.пр.]
	Точно в средата таванът на палатката беше най-висок и там беше единственото място, където генерал Мантис можеше да стои изправен. Мантис беше кренга — вид същества, заплашени от пълно изчезване дълго преди Реджис да се роди. По някакъв начин обаче тези безполови създания с дълги крайници така и не бяха потънали окончателно в прашния мрак на историята. Когато Реджис беше малко момче, се носеха легенди за цели колонии кренга, обитаващи високите планини на някакъв далечен остров. Но когато Реджис беше малко момче, легенди се носеха за почти всяко нещо на тоя свят.
	— Господин Реджис — продума Мантис с измъчения си глас, деформиран от твърде големия противогаз на главата му, — нуждаем се от вашия непредубеден поглед. Хвърлете едно око на тази карта, ако обичате, и ми кажете какво виждате.
	Реджис пристъпи напред. Картата изобразяваше района, в който се намираха — с дърветата в горите, изрисувани като снопчета, и с реката, която се виеше край тях. Нямаше отбелязани градове, нито села, нито никакви следи от смъртни. Върху най-високия хълм на картата беше поставено малко оловно човече, размахало синьо флагче. „Играчките на Сейбър“, сети се Реджис. По-надолу в тясната долина имаше други три оловни човечета, събрани заедно, а четвърто се мъдреше насред нарисуваните гори. И четирите носеха червени флагчета.
	— Ами — почна Реджис, като не бързаше да продължи, преди да се е уверил, че не пропуска нещо, — както гледам, предстои да бъдем нападнати от четири малки оловни човечета. Аз не бих се тревожил особено.
	— Бихте ли се отнесли сериозно към въпроса? — изръмжа Сейбър.
	— Ще се постарая — отвърна Реджис, въздържайки се от изкушението да вземе някое от човечетата и да заговори от негово име със смешен преправен глас.
	Мантис прокара дългия си, увит в целофан пръст по края на хълма.
	— Защитните ни линии от юг, север и запад са стабилни. А на изток е врагът.
	Реджис се смръщи.
	— Не е ли логично тогава да подсилим източния си фронт, сър? Най-разумно ми се струва.
	Мантис кимна.
	— Разумно би било, господин Реджис, ако се канехме да стоим тук по-дълго. Бездруго доста се задържахме. Както и да е, тъй като продоволствието ни намалява сериозно, не можем повече да отлагаме. Планираме нападение, ще атакуваме врага и ще изнесем сражението в техния лагер. Ще бъде славно.
	_Ще бъде самоубийствено._
	— Ъм — отвърна Реджис, — така няма ли да се натъкнем на тяхното, така де… тяхното числено превъзходство? Освен това позицията ни тук, на високото, е по-изгодна от тяхната. Навярно не трябва да се лишаваме доброволно от това предимство.
	— Какво има, Реджис? — обади се Тортура, с подигравателна усмивка на лицето. — Боиш се от малко битка?
	— Да — отговори спокойно Реджис. — Ужасявам се от битките. Вредни са за здравето и трябва да се избягват на всяка цена. Моля да ме извините, генерале, но защо? От седмици се крием и нападаме тайно. Играем играта по други правила. Защо изведнъж сменяме тактиката?
	Мантис го изгледа продължително. Дебелите лещи на противогаза уголемяваха жълтите му очи и генералът приличаше на едра примигваща сова.
	— Не одобрявате, значи?
	Реджис се поколеба.
	— Не че не одобрявам, сър. Просто до днес демонстрирахме търпение и лукавство в схватките. Просто се чудя защо избираме точно настоящия момент да почнем да налитаме, да крещим, да се бием и да умираме. Сър.
	— Вие сте страхливец! — произнесе се Сейбър.
	— Покажете ми един смелчага и аз ще ви покажа един мъртвец — отвърна Реджис.
	— Да, изоставяме изгодната си висока позиция — рече Мантис, — но го правим с основание.
	— Разбирам, сър — отвърна Реджис, макар нищо да не разбираше. — Моля пак за извинение, генерале, но аз защо съм тук?
	— Защото, когато нападнем, ще имаме нужда от отряд, който да поведе атаката.
	— Доброволци ли набирате, сър? И под чие командване ще бъде този отряд?
	Нямаше да е под командването на Глас, в това Реджис беше напълно уверен. При нападение човек си цапаше ботушите, а Глас избягваше да се цапа. Можеше да е Сейбър, но той щеше да иска всичката слава за себе си, така че с лека ръка щеше да изостави хората си да загинат. Тортура? Тя беше напълно в състояние да изпълни задачата, друг въпрос беше дали Мантис щеше доброволно да се лиши от най-добрия си капитан, като го прати в обречена битка. Реджис вдигна очи и осъзна, че всички в палатката гледат него. Стомахът му се сви и пропадна нанякъде.
	— Поздравления, капитан Реджис — изрече Мантис. — Току-що бяхте повишен.


>	47.
>	Ажуога

	В Мапуто цареше хаос.
	Не и на пръв поглед, разбира се. Улиците бяха изпълнени с шум и суетня, които Флетчър вече асоциираше с това място в резултат от предишните си пет-шест посещения в Мозамбик. Що се отнасяше до смъртните, за тях нищо не се беше променило. Техният живот си вървеше нормално. Но за магьосниците… Техният свят се беше обърнал с главата надолу.
	Върховен маг Убунту и старейшините му бяха хора могъщи и мъдри. Мнозина ги критикуваха, че твърде бавно вземат ключови решения, но тримата обикновено действаха в най-подходящия момент, а това — според Флетчър — беше наистина важното. Сега обаче старейшините бяха мъртви, убити в съня си. Заместниците им полагаха всички усилия да удържат положението — стараеха се африканските Убежища да не се разпаднат в целия този хаос, но едновременно си отваряха очите на четири да не би Върховният съвет да се възползва от слабостта им и да ги нападне. Засега се справяха добре. След нападението на уорлока, при което бяха загинали осемнадесет души, африканското Убежище беше изтеглило всичките си хора и ги беше събрало заедно, за да се възползва от обединените им сили. Върховният съвет пък също се въздържаше от действия, поне доколкото Флетчър можеше да прецени. Никой не желаеше да дразни звяра Африка, докато е ранен, раздразнен и оголил дългите си зъби.
	Всичко това обаче означаваше, че момчето и Ловците на чудовища не можеха да разчитат на никаква помощ от страна на мозамбикското Убежище при търсенето на уорлока. Донегън Бейн явно нямаше нищо против. Той имаше приятели по целия свят, мнозина от тях — със забележително лоша репутация. Точните хора, които да им помогнат в случая.
	Пред бара, в който ги беше довел Донегън, спря климатизирана лимузина и тримата влязоха вътре, като се настаниха един до друг на едната дълга седалка. Срещу им седеше красива жена, облечена в бели ленени дрехи.
	— Аз съм Ажуога — рече жената, когато лимузината потегли. — Вие се интересувате от уорлока.
	— Така е — отвърна Донегън. — Това са Флетчър Рен и Грейшъс О’Калахан, а аз съм Донегън Бейн. Благодаря, че се съгласихте да се срещнете с нас.
	Ажуога се усмихна с блестяща усмивка.
	— Удоволствието е мое, господин Бейн. Голяма почитателка съм на книгите, които вие с господин О’Калахан пишете. И Флетчър Рен, последният телепортатор. Чест е да се намирам във ваше присъствие.
	— Благодаря ви, че ми се усмихнахте — отвърна Флетчър, а Ажуога се разсмя.
	— Такова удоволствие сте вие, млади господине. Слушала бях за косата ви, но не и за чара ви! Бъдете спокоен, когато _аз_ разказвам за вас, няма да спестявам подробностите. Но чуйте ме само, толкова време губя да ви се възхищавам и да ви притеснявам! Дошли сте по работа. Имате въпроси.
	— Така е — отвърна Донегън. — Преди няколко дни в покрайнините на града един уорлок е убил осемнадесет души магьосници, в това число и най-добрия долавящ на вашето Убежище. Покушението срещу Съвета на африканските старейшини явно е изместило фокуса на вниманието ви, но много бихте ни помогнали, ако споделите всяка информация, която имате за уорлока. Моят приятел ме увери, че вие, госпожо, разполагате с отлични връзки.
	— Хората разговарят с мен — усмихна се нежно Ажуога. — Доколкото знам, убийствата на магьосниците и на долавящия не са били основната цел, с която уорлокът е дошъл в Мозамбик.
	— А знаете ли каква е била основната му цел? — попита Грейшъс.
	— Договаряне на сътрудничество — отвърна Ажуога. — В Ирландия уорлокът вече е водил разговори със Стариците на студената прегръдка, но те са твърде уязвими, отказали са да се присъединят към армията на Шаривари. След това уорлокът е заминал за Швеция и е разговарял с Девиците на новата зора, но те са твърде мекушави, отказали са да се присъединят към армията на Шаривари. Тогава Шаривари лично дойде тук, за да говори с Невестите на кървавите сълзи, а Невестите са силни и Шаривари е установил, че са склонни да застанат на негова страна.
	Донегън повдигна вежда.
	— Самият _Шаривари_ ли е избил магьосниците? Дошъл е тук _лично_? А Невестите, те… са се съгласили да го подкрепят?
	— Точно така — отвърна Ажуога. — Доколкото разбирам, Шаривари търси война. Иска уорлоките и вещиците да се изправят заедно срещу онези, които са дръзнали да ги преследват. Когато приключил работата си с Невестите, Шаривари дошъл тук, за да намери долавящия и да изтръгне от него информация за Отдел Х. Кажете ми, вие какво знаете за Отдел Х?
	— Знаем, че не съществува — изстреля Грейшъс.
	— О, и аз знам, че не съществува — отвърна Ажуога, — но слухове за него се носят още от края на Втората световна война. А слуховете все водят началото си отнякъде.
	— Отдел Х е градска легенда, нищо повече — каза Донегън.
	— Разбирам. Да, естествено. Но къде е щабквартирата им? В Дъблин или в Лондон? Чувала съм, че е в Дъблин.
	— Отдел Х няма щабквартира — сбърчи чело Флетчър. — Отдел Х не съществува.
	Жената продължи леко да гали бедрото си. Флетчър беше почти сигурен, че го сваля. Страхотно. Но го правеше твърде очевидно, направо пред Бейн и О’Калахан, който никак не изглеждаше доволен. Всъщност и двамата Ловци в момента гледаха Ажуога с нещо, което силно напомняше на подозрение. Флетчър се позамисли и реши, че имат право. Жената продължаваше да гали бедрото си. Дори се накланяше напред към момчето. Не че Флетчър я винеше, че го е харесала. Той си беше прекрасен, косата му беше направо неповторима. Но дори и при това положение, поведението на Ажуога определено беше _странно_. Ако Флетчър пренебрегнеше животинския си магнетизъм и се съсредоточеше върху…
	Внезапно в ръката на жената блесна нож, тя замахна към гърлото на момчето, а Бейн и О’Калахан се хвърлиха върху нея, а Флетчър се телепортира…
	… но взе и останалите в колата със себе си и сега четиримата се появиха обратно в долината пред Твърдината, в лагера на Мъртъвците. Оказаха се заобиколени от ирландски магьосници.
	Ажуога дръпна момчето към себе си, Флетчър се помъчи да се освободи. С ъгълчето на окото си мерна Валкирия да тича към тях, сенките вече се усукваха около юмрука й, а после ножът на Ажуога блесна отново, Флетчър се телепортира инстинктивно, после се телепортира пак и пак, мъчейки се да отърси жената от себе си, да я откъсне от тялото си, а после почувства как острието на ножа се притиска силно до гърлото му и Ажуога кротко прошепна в ухото му:
	— Спри.
	Флетчър спря. Бяха насред някаква пустош в Тексас. Тук беше ранна утрин.
	Ръката на Ажуога с ножа не помръдваше.
	— Щом ти кажа — рече тя, — ни телепортираш обратно на мястото, откъдето ви взех. Не се притеснявай, няма да срещнем нежелани елементи.
	Флетчър не се чувстваше никак смел. В него се бореха различни чувства, но смелостта не беше сред тях. Дори и при това положение обаче се чу да казва:
	— Ако ще ме убиваш, давай да свършваме.
	Ажуога го дари с поредната от блестящите си усмивки.
	— Не искам да те убивам, Флетчър. Та ти си последният телепортатор, защо ще искам да те убивам? Не, не. Уверявам те, искам само да те отвлека.


>	48.
>	Убийци

	Нещата не се развиваха така, както Гастли се беше надявал.
	Загубата на Флетчър беше колосален провал. Досега бяха направили всичко възможно да държат момчето настрани от всякакви битки и опасности. Телепортаторът беше ирландското предимство пред Върховния съвет, а сега вече навярно дори не беше сред живите. Ловците на чудовища се молеха на колене да им позволят да се върнат в Мозамбик, Валкирия се мъчеше да убеди Скълдъгъри да й помогне да открият тази жена Ажуога, но Ревъл не разреши на никого нито да замине, нито да се занимава повече с търсене на момчето и Гастли беше съгласен с него. Победяха ли веднъж Мантис, справеха ли се с хората му, можеха да се ангажират с издирването на Флетчър, за да го спасят и върнат у дома. Ако беше още жив.
	Поне тази част от стратегията вървеше по план. Засега. Вече четвърти ден Мантис и армията му киснеха в Твърдината, а Гастли и останалите ги дебнеха от противоположния край на долината. Поредната нощ беше паднала и засега — като изключим инцидента с Флетчър — нещата бяха горе-долу окей: никой не беше ранен и всички бяха живи. Гастли се наслаждаваше на рядък момент на спокойствие. И тогава телефонът му звънна.
	— Здравейте, докторе — поздрави шивачът. — С какво мога да ви помогна?
	— Старейшина Биспоук, извинете, че ви притеснявам — доктор Синекдох звучеше разтревожено. Говореше бързо и Гастли буквално усещаше учудената й физиономия по телефона. — Ако имаше на кого другиго да се обадя, нямаше да ви занимавам…
	— Моля ви, докторе, няма проблем. Кажете какво има.
	— Ами… Може да ви прозвучи смешно, но не мога да вляза в Роърхейвън.
	Сега беше ред на Гастли да направи физиономия.
	— Моля?
	— Когато доктор Най се върна в Убежището, реших да си взема няколко дни почивка. Най бездруго беше зает с Инженера, аз имах малко натрупана отпуска, така че отскочих до Дъблин да се видя с едни приятели. Току-що се връщам в Роърхейвън и… не ме пускат да вляза в града.
	— Кой не ви пуска?
	— Ами роърхейвънските магьосници. Поставили са блокада на пътя. Има и пост на близкия хълм, виждам ги оттук. Знаят отлично коя съм. Знаят, че работя за Убежището. Въпреки това казват, че нямат намерение да пускат никого да влиза в града.
	— Докторе, наистина не знам какво става, но ще ви дам номера на администратор Типстаф. Обадете му се и…
	— Той не си вдига телефона — прекъсна го Синекдох. — Звънях и на старейшина Мист, вдигна ми някакъв напълно непознат мъж и ми каза, че старейшина Мист е заета. Не ми каза името си. Сър, наистина нямах намерение да ви тормозя с това, знам колко сте заети в момента, но… Нещо не е наред.
	— Докторе, благодаря ви, че ме осведомихте. Върнете се в Дъблин. Дръжте си телефона под ръка. Когато разрешим проблема, ще поръчам да ви се обадят или ще сам ще ви позвъня. Надявам се тогава да разполагам със задоволително обяснение. Още веднъж ви благодаря.
	Гастли затвори телефона и бръчката на челото му стана още по-дълбока. Веднага тръгна да търси Ревъл и го намери да обикаля лагера заедно със Сарацен.
	— Мисля, че имаме проблем — почна шивачът. — Пътищата към Роърхейвън са блокирани. Роърхейвънци не пускат нашите хора в града. Никой вътре не си вдига телефона.
	— Може Върховният съвет да е успял да инфилтрира свои хора в града под прикритие — предположи Сарацен, — докато използва Мантис да ни отвлича вниманието.
	Гастли поклати отрицателно глава.
	— Синекдох каза, че на пътя са я спрели роърхейвънски магьосници. Каквото и да става, Върховният съвет няма нищо общо.
	Ревъл въздъхна.
	— Навярно докторката се е натъкнала на някоя нова бюрократична глупост, която след заминаването ни Мист се опитва да наложи в името на „по-високата сигурност“. Какво искаш да направиш? Да отидеш да провериш? Можеш дори да вземеш милата Синекдох със себе си, за да й демонстрираш авторитета си в пълния му блясък.
	Сарацен кимна.
	— Със сигурност ще я впечатлиш, Гастли. Аз бих се впечатлил.
	— Видя ли? Щом Сарацен Ру би се впечатлил, дамата няма да има шанс.
	— Бихте ли млъкнали и двамата? — прекъсна ги Гастли. — Не спирате да пилите за това как е време да почна да се срещам с някое добро момиче. По-зле сте и от майка ми, лека й пръст.
	— Жените оставят белези у мъжа — дълбокомислено обобщи Сарацен. — Само това ще ти кажа.
	— Ти си буквално извор на мъдрост, това известно ли ти е?
	Сарацен със смях прегърна Ревъл и Гастли през раменете, забави крачка и ги притегли към себе си.
	— Двама мъже с ножове пред нас — прошепна им. — Трети приближава отляво, четвърти — отдясно.
	Ревъл се ухили и отговори също така тихо.
	— Технически погледнато, Сарацен, това е военен лагер. Всички носят ножове.
	— Тези четиримата чакат нас.
	— Може да са от фен клуба — прошепна Ревъл, но пое вляво, Сарацен тръгна вдясно, оставяйки Гастли да продължи сам право напред. Типично.
	Мъж и жена излязоха от прикритието си, свели ниско глави. Ръцете и на двамата бяха скрити под дрехите. Разделиха се, за да пропуснат Гастли помежду си. Той обаче спря на място и повдигна вежда.
	— Нали не си мислите, че ще ме хванете неподготвен?
	Двамата нападнаха, Гастли вдигна ръка и жената отлетя назад. Мъжът замахна ниско с острието, Гастли улови китката му с две ръце и заби чело в лицето му. Мъжът падна, шивачът щракна с пръсти и запрати огнено кълбо в гърдите на жената, която отново тичаше към него. Тя изпищя и заудря пламъците, а Гастли само махна с ръка. Пламъците изчезнаха, жената вдигна глава и шивачът я удари така, че й счупи челюстта.
	Зад него Ревъл буквално позираше, стъпил с единия си крак върху главата на поваления си противник. Сарацен довлече четвъртия убиец и го захвърли пред другарите си. Ръката на Сарацен кървеше — от вътрешната й страна се виждаше дълбока драскотина, която явно сериозно го беше раздразнила.
	— Как се казваш? — попита Гастли.
	Пишман убиецът само изръмжа.
	— Аз го познавам — обади се Ревъл. — Казва се… Нещо нервно беше… Тревожно такова…
	— Ангуиш* — продума убиецът. — Но повече няма да измъкнете от мен.
	[* Anguish (англ.) — страдание, терзание. — Б.пр.]
	Ревъл погледна Гастли.
	— Роърхейвънец.
	Гастли потърка с длан челото си там, където то се беше ударило в лицето на мъжа с ножа. Мястото беше започнало да се подува.
	— Това не е първият роърхейвънски магьосник, който се опитва да ни убие. Човек би решил, че ония в Роърхейвън вече са си научили урока. Господин Ангуиш, със сигурност няма да станем жертва на отрепки като вас, така че, моля ви, направете сам на себе си услуга и ни кажете кой ви праща.
	Подигравателната усмивка на Ангуиш стана направо гнусна.
	— Вие сте мъртви. Мъртви сте, до един. Всеки, който застане между нас и съдбата ни, е мъртъв.
	— И каква по-точно е тази съдба? — поинтересува се Сарацен.
	— Съдбата, за която сме родени — да властваме над смъртните — рече Ангуиш. — И не се опитвай да четеш мислите ми. И четиримата сме снабдени със защити от четвърто ниво.
	— Аз не съм долавящ — отвърна Сарацен. — Защо всички си мислят, че съм долавящ? Аз просто знам разни неща.
	— А знаеш ли кой ги е пратил? — попита го Ревъл.
	Сарацен въздъхна.
	— Казах, че знам разни _неща_. Повечето от тях са напълно случайни факти. Не е задължително да са _полезни_ неща.


	Малко по-късно, когато убийците бяха отмъкнати нанякъде, а ръката на Сарацен — превързана, Мъртъвците се събраха в палатката на Ревъл. Гастли не откъсваше очи от Валкирия. Откак бяха отвлекли Флетчър, тя рядко разменяше и дума с някого за друго, освен, за да моли да я пуснат да иде да го търси.
	— Явно мадам Мист посяга към властта — рече Скълдъгъри. — Макар че в конкретния случай посягането ми се вижда много несръчно, особено за прецизен човек като нея.
	— Може би просто е видяла своя шанс — предположи Векс. — Ърскин, Гастли и по-голямата част от лоялните към тях магьосници са на бойното поле. За Мист втора такава възможност едва ли ще се отвори.
	Валкирия потърка челото си, сякаш се мъчеше да се отърве от досадно главоболие.
	— Но какъв е смисълът? — попита раздразнено. — Мист слага блокади по пътищата, установява контрол над Убежището… А после? Завзела е някаква си сграда. Е, и? Това изобщо не значи, че е завзела пълната власт, особено при положение че другите двама старейшини са още живи.
	— Като отида при нея, ще й задам същия въпрос — отвърна Ревъл.
	Гастли забеляза, че в очите на момичето се мерна тревога. Нещо в думите на Ревъл я беше притеснило.
	— Това не е добра идея — обади се и Скълдъгъри.
	— Лошата идея е да остана тук, в лагера — парира Ревъл. — Ако Мист е успяла да прати тайно сред хората ни четирима убийци, със същия успех би могла да прати и още. Познаваш ме, Скълдъгъри. Не проявявам търпимост към подобни неща. Ако някой си е наумил да ме убие, лично отивам да се разправям с него.
	— Видяхме те в едно от виденията на Касандра Фарос — изтърси Валкирия. — Не ти казахме по-рано заради цялата тая работа с промяната на бъдещето. Сещаш се. Но във видението ти беше в Убежището. Изпитваше болка. _Ужасно_ силна болка.
	— Разбирам — повдигна вежда Ревъл. — Нещо друго видяхте ли във видението?
	— Нищо, което да е свързано с теб — отговори Скълдъгъри.
	Ревъл кимна, после сви рамене.
	— Бъдещето се променя дори само от факта, че ти е известно какво предстои да стане. Всичко ще бъде наред.
	— Повтарям, че идеята да се върнеш в Убежището не е никак добра.
	— Ако Мист успее да се добере до властта, всичките ни усилия ще бъдат напразни. Връщам се в Роърхейвън, Скълдъгъри. Решил съм вече.
	— И аз идвам с теб — обади се Гастли. — Мен Касандра не ме е виждала в същото видение, нали? Значи аз ще стоя до Ърскин, за да съм сигурен, че лошото бъдеще няма да се сбъдне.
	— Добре — отвърна скелетът. — Антоне, ти също тръгваш с тях. Ще бъдеш бодигард и на двамата. Валкирия, Декстър, Сарацен и аз оставаме тук.
	Сарацен се намръщи.
	— Разделяме се — рече. — Когато воювахме срещу Меволент, си имахме правило. Никога да не се разделяме, докато мисията не бъде доведена докрай.
	— Не се разделяме за дълго — отговори Ревъл. — Най-много за няколко дни. Ще идем до Роърхейвън да проверим — ако наистина положението там е много сериозно и не можем да се справим сами, ще се върнем при вас и ще почакаме, докато армията на Мантис бъде победена. Чак след това всички заедно ще си върнем и Роърхейвън.
	— А _ти_ случайно имаш ли някое лошо предчувствие, което да вземем предвид? — обърна се Декстър към Сарацен.
	Сарацен го изгледа мрачно.
	— Аз не съм долавящ!
	— А какъв си тогава?
	— Предпазлив.
	— Изключителната способност да бъдеш предпазлив! — изръмжа Декстър. — Скоро наистина ще ти се наложи да ми обясниш каква точно е магическата ти сила.
	— Колко пъти да ти повтарям! Знам разни неща.
	— Мразя те.
	— И това го знам. Ето, такава ми е силата.
	— Тук, в лагера, има и двама австралийски магьосници — обади се Скълдъгъри, без да изпуска нишката на основната тема. — Никсън и Затракт. Вземете ги с вас в Роърхейвън, добри бойци са. Ще имате нужда и от секачите — бездруго им е наредено да се подчиняват единствено на заповедите на Върховния маг.
	— Да, това е разумно — отвърна Ревъл. — Колко секачи ще ни трябват според теб?
	Скълдъгъри погледна картата пред себе си.
	— Всичките — рече.
	— Но това намалява бройката на бойците в лагера с една трета — възрази Гастли. — Ако Мантис нападне, ще ни смачка.
	Скълдъгъри почука с пръст по картата, посочвайки настоящата им позиция.
	— Знаем, че Мантис има съгледвачи в горите тук — рече. — Ако тръгнете веднага, на тях ще им трябват няколко часа, за да се уверят стопроцентово, че сте заминали. Може Върховният съвет да стои зад случилото се в Роърхейвън, а може и да не стои, но бас ловя, че — замесени или не — там знаят, че нещо се мъти. Когато тръгнете и вземете секачите със себе си, съгледвачите ще докладват веднага на Мантис. Той няма да изпусне възможността и _със сигурност_ ще ни нападне.
	Валкирия сбърчи чело.
	— Леле! Ще ни нападне, ще ни избие и чак тогава ще се набута в капан, който сме му заложили.
	— Вал е права — обади се Сарацен. — Наистина не виждам ние да имаме някакво предимство в тази ситуация.
	— Мантис няма да знае колко време бройката ни ще бъде намалена — каза Скълдъгъри. — Съмнявам се, че дори ще изчака да съмне, за да атакува. Ще ни нападне под прикритието на нощта. Хората му много се гордеят с щитовете и защитите си. Ние пък ще издигнем наш щит по дължината на ето тази линия. А тук горе, на този рид, вече чакат скрити Молох и още петдесет вампира.
	Мъжете около масата бяха твърде опитни, за да демонстрират каквито и да било чувства, но настъпилата внезапна тишина достатъчно говореше за шокираната им изненада.
	— Вампирите са тук в момента? — попита най-сетне Векс.
	Скълдъгъри кимна.
	— Обадих се на Молох днес следобед. Бързо се мобилизираха, трябва да им се признае. Пристигнаха преди мръкнало и сглобиха клетка. Вампирите действително много ги бива в правенето на клетки — прокара пръст по картата от Мантисовата позиция до тяхната. — Мантис ще налети директно отгоре ни. Когато силите му достигнат тази точка, вампирите ще ги нападнат откъм рида и ще ги сгащят на откритото, ето тук. Секачите им сигурно ще останат да се сражават, но магьосниците от задните линии ще си помислят хубавичко, преди да се изправят срещу вампир. Ще си помислят и ще отстъпят. Магьосниците в авангарда пък ще се окажат притиснати между вампирите и нашия щит. Ще приемем капитулацията им и ще ги вземем в плен всичките — в това число и Мантис.
	— Ъм, хубаво — рече Векс. — Обаче при всички положения и след това в този район ще има петдесет свободни вилнеещи вампира.
	— Молох твърди, че може да ги контролира. Вече е взел от серума, така че ще остане в човешкия си вид и ще ги прибере навреме обратно в клетката, преди да са натворили твърде много гадости.
	— Сигурен е, че може да го направи?
	— Стори ми се сигурен. Нямаме друг избор, освен да вярваме на думата му.
	— Значи успехът на плана ти виси на честната дума на един вампир? — притисна го Гастли. — Скълдъгъри, ти мразиш вампирите. Искам да кажа, от всички нас ти изпитваш най-силно недоверие към тях.
	— Уверен съм, че Молох не може да допусне ние да се провалим — отвърна Скълдъгъри.
	— Ами ако се окаже, че не може да овладее глутницата си? — намеси се и Сарацен.
	— Тогава ще ги избием — рече скелетът — и ще решим проблема на Дъблин с вампирите веднъж завинаги.


>	49.
>	Техники за сплашване

	Скейпгрейс метеше пода и размишляваше — това ли беше животът му? Такъв ли щеше да остане? Това ли беше върхът на житейската му кариера? Бивше зомби, понастоящем жена, собственичка на умерено вървежна кръчма? Какво се беше случило с мечтите му? Нима сега ги смиташе заедно с праха от пода? Нима ги загърбваше?
	Беше мечтал да бъде най-великият убиец, когото светът някога е виждал. Беше мечтал да води огромна орда зомбита. Беше мечтал да бъде маскираният защитник на Роърхейвън. Но сега, докато метеше, го завладя смазваща скръб и той осъзна, че е неудачник. Беше изгубил гордостта си, достойнството си… дори магическата сила не бързаше да се върне при него. Нищичко не му беше останало.
	Е, освен кръчмата. Лек лъч във вид на усмивка проби през скръбта. С кръчмата засега не беше оплескал нещата. Какво от това, че не можеше да бъде нито сеещ ужас злодей, нито обожаван герой и спасител? Все още можеше да бъде добър човек. Все още можеше да живее добър живот, особено сега, след като беше захвърлил маската.
	Вратата зад гърба му се отвори и влязоха трима мъже, които се заоглеждаха с такъв вид, сякаш заведението им беше бащиния.
	— Здравейте, господа — поздрави Скейпгрейс. — Какво мога да ви предложа тази вечер?
	— Здравей, Вориен — поздрави първият мъж.
	— Познаваме ли се?
	— По-важното е, че аз познавам _теб_, Вориен Скейпгрейс. Трябва да призная, че изглеждаш много добре. Ако не бях слушал толкова разкази за това какво е представлявало предишното ти тяло, щях да се замисля дали аз и ти нямаме някакво по-интимно бъдеще.
	— Моля?
	— За съжаление — продължи мъжът, — аз съм ги слушал тия разкази за доскорошния ти външен вид. Знам какво си представлявал и като отвратително зомби, и като жалък мъж. Падал си си по големите приказки. Самохвалко си бил. Никога не си постигнал нищо особено. Ти си страхливец, господин Скейпгрейс, а и не си особено умен.
	Скейпгрейс не отстъпи.
	— Кой си ти, мътните да те вземат?
	— Казвам се Мъд* — отвърна мъжът, — а това са приятелите ми, Шън и Багател. Пратени сме да ти отправим едно предупреждение.
	[* Mud (англ.) — кал. — Б.пр.]
	— Така ли било?
	— Така — потвърди Мъд, кимна към по-едрия от двамата мъже, наречен Багател. Едрият вдигна един стол и го запокити зад бара. Огледалото отзад се пръсна, рафтовете изпопадаха, бутилки се натрошиха.
	— Ей! — кресна Скейпгрейс, но Шън го сграбчи и го дръпна назад, а Багател хвърли втори стол право върху току-що измитите чаши.
	— Господарю! — изкрещя Бияча и изхвърча от задната стая. Енергиен лъч излетя от ръката на Мъд, улучи Бияча право в гърдите и го запрати в отсрещния ъгъл на кръчмата.
	Скейпгрейс се отскубна, залитна и се оказа обграден от три страни.
	— Вие двамата сте излизали нощем и сте се забъркали в известни неприятности — рече Мъд.
	Скейпгрейс се поколеба.
	— Аз… не знам за какво говориш.
	— Носили сте някакви смешни маски.
	— Като сме имали маски, откъде знаеш, че сме били ние?
	Мъд вдигна юмрук срещу му и Скейпгрейс се дръпна рязко назад.
	— Добре! Добре! Ние бяхме!
	Мъд отпусна ръка и крайно заплашително заразтрива кокалчетата на юмрука си с другата длан.
	— Тук сме да те предупредим да престанете да правите тия глупости.
	— Ние престанахме! Вече престанахме! Когато влязохте, тъкмо си мислех как вече сме престанали с глупостите. Истината ви казвам. Дори вече не го търсим.
	— Кого?
	— Сила Надир.
	— Сила Надир дори не е в Ирландия, идиот такъв! Никой не знае къде _точно_ се намира Сила Надир, но не е в страната и категорично не е в Роърхейвън. Също така трябва да забравите всичко за Крейфън Сигнет.
	— За кого?
	Мъд се усмихна.
	— Така те искам.
	— Не, сериозно — продължи Скейпгрейс. — Кой е Крейфън Сигнет? Да не би да е другият маневрист? Той ли доведе онова кучеподобно същество? Защото едно кучеподобно нападна Бияча. Той нарочно ли го е довел, или то случайно се е промъкнало с него при някоя от маневрите? Този Крейфън защо маневрира? Какво въобще прави в града? Къде изчезват всичките хора, за които очевидно няма място по къщите?
	— Задаваш въпроси, които не трябва да бъдат задавани.
	— Така ли?
	— Поръчаха ми да те предупредя да не си вреш носа, където не ти е работа. Аз поразпитах, споменах името ти тук-там и всички в един глас ми казаха, че си страхливец и идиот. Казаха ми също, че малко силни думи и трошене из кръчмата веднага ще те накарат да клекнеш. Но нещо ми подсказва, че май съм те подценил. Заръчаха ми да те убия само в краен случай.
	— Чакай сега — спря го Скейпгрейс. — Да ме убиеш?
	— Избра неподходящ момент да се правиш на куражлия.
	Скейпгрейс присви очи.
	— А ти избра неподходящ момент да ме сплашваш.
	Със скоростта на кобра Вориен замахна към Багател и го фрасна много силно по ухото. Приведе се под удара на Шън и се извъртя, ритайки доста несръчно във въздуха. Мъд също замахна, улучи Скейпгрейс в брадичката, Вориен размаха разтреперано ръка във въздуха и падна. Тримата биячи го загледаха от горе на долу.
	Тогава вратата се отвори отново и всички се обърнаха натам.
	— Извинете — продума учител Пинг, — но днес имам занятие с госпожица Скейпгрейс.
	— Чупката, старче — отвърна Мъд.
	Пинг се потътри напред.
	— Съжалявам, но слухът ми вече не е като едно време. Какво казахте, моля?
	Багател му пресече пътя.
	— Каза ти да се махаш.
	Пинг се взря в Багател, примигвайки любопитно.
	— Леле, леле. Ама че си висок. Както казваше благородният ми баща, колкото е по-високо дървото, толкова по-тежко пада.
	Багател го сграбчи за халата, а изпъстрената със старчески петна ръка на Пинг се сключи около китката му. Старецът завъртя и натисна леко напред, Багател изпищя и се срина на колене. Преди Мъд и Шън въобще да успеят да реагират, Пинг зашлеви лениво Багател. Той се килна настрани и се свлече на пода.
	Шън се хвърли към стареца, който избегна ритника му и на свой ред го препъна. Докато Шън падаше, Мъд изстреля енергиен лъч. Пинг само отстъпи, подхвана тялото на падащия мъж и го бутна на пътя на лъча.
	Мъд изруга, опита се да отстъпи, но Пинг вече беше твърде близо. Мъд пробва да го удари, но не го улучи. Опита се и да го ритне, отново безуспешно. А след това беше сграбчен, подхвърлен във въздуха и в крайна сметка се приземи на главата си.
	Скейпгрейс се изправи на крака, а Пинг се обърна към него.
	— Това беше изключително — рече Вориен.
	— Това — поправи го Пинг — беше кунгфу. Добре ли си?
	— Да.
	— И аз съм добре! — простена Бияча от ъгъла.
	— За това пък на никого не му пука — сряза го Вориен. — Дойдоха да ме убият, защото се доближих твърде много до истината. Трябва… трябва да минем в нелегалност.
	— Не се бой — отвърна Пинг. — Аз ще те пазя.
	— Ъм, не смятам, че ще мога да ти плащам за това.
	Пинг се засмя тихичко, протегна се и притисна дългия си кокалест показалец до устните на Вориен.
	— Аз не помагам на госпожица Скейпгрейс за пари. Помагам й от любов.
	Скейпгрейс зяпна.
	— _Какво?_


>	50.
>	Битката при твърдината

	Гастли и Ревъл бяха заминали с всички секачи още преди часове. Часовникът показваше четири сутринта. Небето скоро щеше да започне да светлее, ставаше от черно-синьо, готвеше се за зората.
	Първият удар дойде без предупреждение. Врагът явно разполагаше с няколко сфери невидимки, защото изведнъж изстрели и енергийни лъчи забляскаха по щита. Някой зад Валкирия пусна сигнална ракета, която освети долината, озарявайки стотиците атакуващи магьосници с адско алено зарево.
	— Отвръщай на огъня! — ревна Скълдъгъри, викът му пробяга сред хората и шумът стана оглушителен. Въртящо се във въздуха енергийно кълбо преодоля щита, избухна до един камион и го преобърна.
	Елементал от хората на Мантис използва въздуха, за да се издигне високо. Кацна отгоре върху купола на щита, който просветваше при всяко негово движение. Мъжът се претърколи, попадна на пролука и скочи долу, измествайки отново въздуха, за да омекоти приземяването. Щом докосна земята обаче, ирландците му се нахвърлиха и той изчезна от очите на Валкирия.
	Скълдъгъри провря дулото на оръжието си през цепнатина в щита и стреля. Дръпна се, презареди.
	— Къде е Молох, да го вземат мътните!
	Валкирия отскочи и пусна трима магьосници край себе си. Всички, освен нея, бяха заети по някакъв начин в битката. Момичето вдигна очи към рида. Наистина, къде се бавеше Молох?
	Приведена ниско, тя затича назад, а после свърна на изток, заобиколи лагера и се втурна към дърветата. Извика сенките край себе си, за да я крият, докато тича през откритото пространство. После се шмугна сред гъстите дървета, извърнала глава настрани, за да не гледа ярките светлини и блясъци на битката. Ако тук се криеха хора на Мантис, със сигурност искаше тя да ги види първа.
	Бързаше, колкото може, използваше звуците от боя, които криеха шума от стъпките й. Все й се струваше, че вижда някого в мрака, но всеки път се оказваше, че се лъже. Странно. Ако беше на мястото на Мантис, със сигурност би изпратила отряд от най-добрите си стрелци тук, за да заобиколят противника по фланга. Знаеше, че Скълдъгъри очаква подобна маневра от генерала. Къде се бавеше врагът?
	Теренът стана стръмен и момичето забави крачка, запромъква се по хълма към рида. Пред себе си чу ръмжене. Силно, силно ръмжене. Ниското, гърлено, диво ръмжене, което излизаше от гърлото на вампирите.
	Пребори се с ирационалния порив да се втурне напред и само бавната й крачка я спаси да не се препъне в нещо, което лежеше на пътя й. Валкирия подритна нещото. То се наклони, после се върна в първоначалното си положение. Момичето коленичи и опипа. Напипа крак.
	Изруга под нос и се хвърли странично на земята. Който и да беше този в мрака, не помръдна. Валкирия различи очертанието на рамото му. Човекът седеше, облегнат на едно дърво.
	Устата на момичето пресъхна и тя се надигна на колене. Човекът не мърдаше и момичето отново опипа крака му. Мек каучук и връзки. Маратонки. Ръката й се плъзна нагоре. Долнище на анцуг. А под него — леденостудена кожа.
	Закривайки едната си шепа с другата, тя щракна с пръсти. Появи се малко пламъче. Анцугът на Молох. Момичето се примъкна по-близо. Кръвта на Молох. Вдигна ръка. Трупът на Молох, седнал сред дърветата. Обезглавен.
	Момичето угаси пламъка, преди да е видяла твърде много и се насили да не повърне. Изправи се и заотстъпва, молейки се да не ритне в тъмното нещо, което да й заприлича на глава.
	Белите като мляко вампири бяха затворени в масивна клетка, катереха се един върху друг, ръмжаха, посягаха и тракаха със зъби към мъжа в черно, който полека крачеше напред-назад точно на такова разстояние, че да не могат да го достигнат. Дъск. На Валкирия й трябваше още миг, за да си даде сметка, че и той отговаря с ръмжене на вампирите в клетката.
	После Дъск се закова на място, главата му рязко се обърна към момичето. Валкирия понечи да побегне, но в същия миг вампирът се озова върху й. Тя усети как ръка я хваща за куртката, после тялото й литна във въздуха. Момичето се преметна, падна тежко и се затъркаля, но преди още да е спряла, Дъск се хвърли отгоре й и ръката му я стисна за гърлото. Вдигна я на крака и я задържа изправена. Тя зарита, замъчи се да си поеме въздух, но пръстите му притискаха артериите й, спираха кръвта към мозъка, главата й запулсира, светлинки затанцуваха пред очите й.
	А после Дъск я пусна и тя падна отново на земята.
	Вампирите в клетката вече беснееха. Валкирия беше буквално на една ръка разстояние от решетката: единственото, което спираше зверовете да я разкъсат. Вдигна очи към Дъск.
	Той беше истински красавец — далечните отблясъци от битката огряваха лицето му отстрани. Страната с белега тънеше в сянка. Белегът, който Валкирия му беше оставила.
	— Защо? — продума момичето.
	Едрият вампир погледна надолу към нея. Тя отлично знаеше закона. При вампирите имаше един-единствен смъртен грях — убийството на някого от собствения им вид. Сийлън беше нарушил това правило и беше изключен от вампирската общност. За да стори Дъск същото, трябваше да е имал много добро основание. А за да извърши убийството пред очите на всичките тези вампири в клетката, явно Молох му беше сторил някакво непростимо зло. Но какво ли един вампир смяташе за непростимо?
	— Той открадна живота ми — рече Дъск тихичко. — Прокле ме с проклятието на неумирането. Откак разбрах това, го чакам да напусне мизерната си крепост. Длъжник съм ти, задето го примами да излезе на открито.
	— Но той ни трябва — отвърна Валкирия. — Вампирите ни трябват. Без тях ще изгубим битката. Моля те. Помогни ни.
	— Ако отворя клетката, вампирите ще ме убият.
	— Нали каза, че си ми длъжник?
	— Така е. И в някакъв момент по-нататък ще ти кажа една тайна за самата теб, която не знаеш. Но по-нататък. Не тази нощ.
	Вампирът се обърна и се заотдалечава.
	— Не, Дъск, моля те… Моля те!
	Дъск изчезна в тъмнината и Валкирия се изправи на крака. Вампирите виеха от настървение. Неколцина се сбиха помежду си. Момичето се отдалечи предпазливо от клетката и обърна поглед към долината. Силите на Мантис се бореха да преодолеят ирландския щит. След минути щяха да пробият. Дори и да намереше начин да отвори клетката, Молох вече го нямаше, за да прибере вампирите обратно, след като се справят със задачата си. Освен това, ако Валкирия им отключеше, те най-напред щяха да изядат самата нея.
	Но там, в долината… В долината Скълдъгъри и другите щяха да продължат да се бият. Да се бият, да убиват и да загинат. Трябваше да стори _нещо_. Не можеше просто да си стои да гледа, докато…
	Очите й се разшириха, сърцето й заби учестено. Огрени от неравните отблясъци на битката, от експлозиите и просветващите енергийни лъчи от отсрещния край на долината към бойното поле напредваха групи хора. Гастли. Ревъл. Секачи и магьосници. Бяха се върнали!
	_Подкрепления!_
	Валкирия се засмя. Не можеше да се овладее. Въпреки че само на хвърлей зад гърба й имаше петдесет разбеснели се вампира, момичето подскочи високо от радост. Дори направи няколко танцови стъпки направо там, на рида, докато вампирите в клетката все така ръмжаха в яростта си.
	Когато се нарадва, Валкирия отново погледна към долината. Стотици хора идваха като подкрепление. На лицето й полека се изписа невярваща гримаса. Стотици. Твърде много, за да бъдат Гастли, Ревъл и секачите. Твърде много, за да бъдат _ирландски_ подкрепления.
	После неволно извика, когато новодошлите се нахвърлиха върху армията на Скълдъгъри странично, от единия фланг. Буквално заляха ирландския лагер, усилвайки безмерно адската симфония от картечен огън и острите писъци на енергийните лъчи. Момичето гледаше безпомощно, докато долу се разиграваше истинска драма, докато другарите й си даваха сметка, че са надиграни. Половината ирландци продължиха да се бият, докато другата половина просто се стараеше да не отстъпва. И тогава щитът им падна. Под натиска, оказан върху твърде много точки, той просто се стопи и армията на Мантис налетя като разрушително цунами.
	Валкирия изкрещя и използва вятъра, за да се издигна нагоре, далеч от рида. В най-високата точка от скока изгуби контрол, но не си даде труд да коригира траекторията си. Понесе се право към дъното на долината, като подхвана въздуха отново в последния момент. Падна на земята и затича. Настигна един от Мантисовите магьосници, изостанал зад другарите си. Стовари пръчката върху тила му, събори го и продължи да тича.
	В лагера им избухна страшна експлозия. Момичето чу писъците на ранените, надвикващи рева и крясъците на биещите се. Още един изостанал от хората на Мантис. Жена. Валкирия я удари толкова силно, че магьосницата се преметна настрани, преди да падне.
	А после момичето се гмурна в битката.
	Изстрели и крясъци я оглушиха. Мъже и жени се биеха и се псуваха, и се мушкаха, и се прострелваха едни други. Вражески секачи прочистваха терена, въртейки косите си. Някой блъсна Валкирия настрани точно в момента, в който енергиен лъч щеше да я прониже. Момичето мерна лицето на спасителя си. Как се казваше това момче? Третнинг? Да, точно така, Третнинг. Момчето се изправи с пистолет в ръка и простреля мъж, който тичаше към него. Мъжът обаче носеше броня, куршумите не го забавиха дори, момчето хвърли пистолета, посегна към меча си, но в този момент непознатият мъж измъкна своето острие, заби го в гърлото на Третнинг и го остави да умре.
	Валкирия запрати вълна от сенки подир мъжа. После удари с пръчката си още един вражески магьосник и той се срина в краката й.
	Видя Дей Мейбъри да пълзи заднишком, мъчейки се да се измъкне от грамаден магьосник с черна брада и страшна брадва в ръце. Валкирия се втурна към тях и пътем измести въздуха. Едрият залитна, Валкирия го шибна със сенките и по лицето му рукнаха поточета кръв. Ръмжейки, великанът замахна с брадвата към главата на момичето, тя се олюля, изгуби равновесие, успя да се приведе под втория замах на острието, но едрият успя да я удари със свободната си ръка. Валкирия се завъртя на място и тежко тупна по задник, жилеща болка прониза лявата страна на лицето й. Дей се върна към битката, а великанът изгуби интерес към момичето, затова тя просто остана да си седи замаяна, докато край нея продължаваха да умират хора.
	_Освободи ме._
	Валкирия прецени, че може би шансовете й ще са по-добри, ако се изправи на крака, събра сили, надигна се и се огледа. Толкова хора се биеха! Как изобщо разбираха кой от останалите е враг, че да го нападнат? Имаше ли някаква система? Дали хора, въоръжени с мечове, атакуваха само други хора, въоръжени с мечове? Или пък си избираха противник от приблизително техния калибър? Как разбираха къде е врагът в тая тъмница и в тоя хаос? Цялата работа й се стори ужасно нечестна.
	_Изпадаш в паника. Когато изпаднеш в паника, проявяваш склонност да се съсредоточаваш върху незначителни подробности. Забелязала ли си?_
	Срещу й налетя меч, блесна на лунната светлина. Валкирия вдигна дясната си ръка и ударът разтърси желязната й ръкавица. Едва-едва успя да отбие атаката. Това нямаше нищо общо със спаринг тренировките. Блокадите й трябваше да са в пъти по-силни.
	Мъжът с меча замахна отново. Валкирия се подхлъзна на нещо, падна, претърколи се, скочи пак на крака, блокира втория удар. После налетя срещу мъжа и го блъсна с чело в гърдите. Мъжът изгрухтя и отстъпи, а момичето го фрасна по главата с пръчката. Посипаха се сини искри, мъжът зави, завъртя се на място, мечът падна от ръката му. Валкирия го удари още веднъж и той рухна на земята, треперейки, сякаш го беше допряла с електрошок.
	После самото слънце избухна пред очите й, тя полетя назад, блъсна се в някого, събори го и двамата паднаха. Валкирия примигна, но не виждаше нищо, нечии ръце я докопаха, не знаеше чии са, затова сама заопипва, усети под пръстите си лице и удари. В резултат получи лакът в зъбите и устната й се сцепи. Момичето изръмжа, усети под ръката си око и заби палец в него. Чу писък, някой я изблъска, тя залитна назад… добре, че поне зрението й се позавръщаше. Нещо я удари в рамото, завъртя я на място, после друго нещо се стовари между плешките й и отново я събори по очи в пръстта. Някой притича наблизо, спъна се в нея и, падайки, я ритна в главата. Момичето запримигва отново. Размазаните образи в света наоколо полека се проясняваха. Сред всичките крясъци, викове и бягащи стъпки момичето се съсредоточи върху стъпките, тичащи директно към нея, и се претърколи по гръб.
	Непознат магьосник запрати срещу й нажежен енергиен лъч, който щеше да прогори дупка в корема й, ако не бяха специалните дрехи. Валкирия замахна с две ръце към магьосника, сенките посякоха задната част на краката му. Той изпищя, падна и момичето се нахвърли отгоре му. Затъркаляха се, псувайки, хапейки и ръмжейки. Когато търкалянето спря, Валкирия се оказа отдолу, върху й лежеше тежестта на магьосника, от устата му пръскаха слюнки, а дланта му припукваше от следващия му лъч.
	_Той ще те убие. Освободи ме._
	Валкирия замахна, дръпна въздуха и пръчката се озова в ръката й. Заби я в ребрата на непознатия, той се затресе в такива силни конвулсии, че буквално отскочи настрани. Валкирия се претърколи, щракна с пръсти и запрати огнено кълбо към шлема на един секач, който се биеше с магьосник, когото момичето познаваше. Тя се приведе и допря пръчката до сгъвката на коляното на секача. Той отскочи, но не падна. Униформата му го беше запазила.
	Косата му изстърга по желязната й ръкавица, секачът се извъртя светкавично, изрита Валкирия и тя падна върху тялото на някаква жена. Секачът скочи отгоре й, момичето измести въздуха, но това не спря сивия воин, затова тя измести въздуха пак, но в обратна посока и сама се плъзна по-далеч от него по влажната трева. Изправи се едва-едва и видя, че секачът вече тича към нея. Загреба въздуха и се издигна нагоре. Полетя диагонално настрани, без да мисли къде ще се приземи, докато най-сетне не се тресна отново в земята. Изгуби пръчката, затъркаля се, докато не спря пак, борейки се за въздух. Косата й беше паднала върху очите, устните й лепнеха от кръв. Вдигна глава и се опита да се ориентира в битката, а после видя едрия мъж с черната брада и брадвата да крачи към нея.
	Пътя му обаче преградиха два дълги силни крака, обути в кожа. Светлините наоколо затрепкаха красиво, отразени в едно блестящо острие.
	Едрият замахна с брадвата, Танит се наведе под удара, замахна и отсече до китките и двете ръце на едрия. Ръцете паднаха, все така стиснали брадвата, очите на мъжа станаха кръгли и той зави от болка. Някой вдигна Валкирия от земята и пъхна пръчката обратно в ръцете й. Трябваше й секунда, за да разбере, че й е помогнал не друг, а Сангуайн.
	Куршум я удари в рамото и тя примигна. Завъртя се и видя към нея да тичат трима магьосници. Водеше ги жена, която зареждаше оръжието си в движение. Сангуайн се втурна да ги пресрещне. Сграбчи жената и земята погълна и двамата. Вторият магьосник се поколеба, после от пръстта се подаде ръка, стисна го за глезена и го дръпна надолу. В двете ръце на третия магьосник светеха огнени кълба и той заподскача напред-назад, крещейки на Сангуайн да върне другарите му. Тексасецът се надигна от пръстта зад гърба му и му счупи врата.
	За миг Танит се озова до Валкирия и я загледа в очите.
	— Добре ли си? Вал? Ранена ли си?
	— Не — успя да издума момичето.
	— Можеш ли да се биеш?
	„Не“, прииска й се да отговори. „Не, не мога да се бия. Отведи ме далеч от тук. Моля те, Господи, отведи ме далеч!“ Но вместо това каза:
	— Да, мога.
	Танит й се усмихна с най-лукавата си усмивка и се нахвърли върху един близък секач.
	Валкирия отметна косата от очите си и се завъртя в кръг. Навсякъде край нея хората продължаваха боя. Загледа как една жена води схватка с магьосник, когото момичето познаваше. Жената сграбчи яката на дрехата му, дръпна я надолу, в ръката й блесна стомана и тя заби късото острие в гърлото на магьосника. Той падна, а жената го подхвана и полека го положи на земята. Взе меча му, огледа се и видя Валкирия. Затича към нея.
	Момичето измести въздуха, но жената отскочи настрани, изправи се отново и пак се наведе, за да избегне хвърлените срещу й сенки. Ругаейки, Валкирия падна назад, използвайки желязната ръкавица и пръчката, за да се опази от размахания меч. Лицето на жената беше обляно в кръв, но очите й бяха ясни, блестящи и ужасни. Тя замахна тежко надолу, но момичето стисна пръчката с две ръце, разтвори крака за опора и блокира удара със същата сила. И точно тогава жената я изрита между краката.
	Заслепяваща болка прониза цялото й тяло, Валкирия се преви одве, падна на земята и се килна странично.
	Жената клекна до нея и опря върха на меча в шията й.
	— Боли, нали? — рече, дишайки тежко. — Хората смятат, че този удар действа само срещу мъже. Де да беше така, а?
	Очите на Валкирия бяха пълни със сълзи, всеки мускул — скован от болки. Не можеше дори да изскимти.
	— Ашионе! — излая един мъж наблизо. Изправи се до жената, без да изпуска обстановката от очи. Беше възрастен, но здрав, носеше къс меч, от който капеше кръв. — Свършвай работата и стига приказки.
	Жената, Ашионе, му кимна и погледна надолу към Валкирия.
	— Войната не е място за малко момиче — рече и я удари с дръжката на меча си. Светът потъна в мрак.


>	51.
>	Мъжът със златните очи

	Гастли приклекна в мрака, вперил очи в двете приближаващи фигури. Чуваше стъпките им — всяко провлачване, залитане и подритнато камъче. Ветрецът донасяше до ушите му и шепота на двамата — груби думи от едната страна и жални молби за прошка от другата. Когато фигурите приближиха достатъчно, шивачът се надигна.
	— Насам — повика ги тихо.
	Скейпгрейс подскочи стреснато, а Бияча нададе приглушен вик на ужас. По някаква причина и двамата носеха маски. С тях имаше и трети човек — Гастли въобще не го беше забелязал отначало. Стар китаец в хавлия. Той също беше с маска.
	Скейпгрейс забърза напред. Не беше облечен кой знае колко предизвикателно. За това Гастли му беше благодарен, макар че по някаква причина усети и някакво странно разочарование.
	— Старейшина Биспоук — прошепна Вориен. — Дойдохме възможно най-бързо, но на два пъти се връщахме, за да се уверим, че никой не ни следи и това ни позабави малко. Надявам се, че не сте чакали дълго, но все съм казвал, че сигурността винаги трябва да е преди всичко.
	— Защо сте с маски?
	— За да не ни разпознаят. В града ни издирват. Нашата вечна война срещу силите на мрака наскоро приключи, но си създадохме неколцина сериозни врагове.
	Бияча пристъпи напред.
	— Извинете? Старейшина Биспоук? Къде точно е щитът?
	— Точно пред теб — отвърна Гастли.
	Бияча полека вдигна ръка.
	— Не бих го пипал, ако бях на твое място — предупреди го Гастли.
	Бияча отпусна ръка, но Скейпгрейс го блъсна и красавецът се тресна в щита — енергийното му поле припука остро и отхвърли Бияча назад.
	— Леле — промълви Скейпгрейс, когато маскираният му другар се просна на земята със стон.
	— Щитът покрива града, както и голяма част от околностите — обясни Гастли. — Както виждате, от най-гадните е, затова имам нужда от вас — трябва да го деактивирате отвътре.
	— Разбира се — отвърна Скейпгрейс.
	— Първо намерете символа. Ще е издълбан върху нещо твърдо и леко ще свети.
	Скейпгрейс се зае да рови из храсталаците, а Ревъл и Антон пристъпиха към Гастли.
	— Намерихте ли го? — попита Ревъл.
	— Сега почваме да търсим — отвърна шивачът.
	Старият китаец стърчеше от вътрешната страна на щита и им се усмихваше.
	— Мисля, че не се познаваме — рече му Ревъл.
	— Името ми е Пинг — отвърна старецът. — Имам романтична връзка с госпожица Скейпгрейс.
	Гастли повдигна вежда.
	— Нима?
	— Нищо подобно — обади се Бияча, докато се силеше да седне.
	Пинг кимна.
	— Много, много сме щастливи заедно. Чакаме само този едрият тъпанар да се изнесе.
	— Няма да стане — обади се пак Бияча, изправяйки се на треперещите си крака.
	— Намерих го! — възкликна Скейпгрейс и заподскача възбудено. — Издълбан е на гърба на този камък!
	Гастли и Ревъл погледаха малко как Вориен танцува от радост, че е бил полезен.
	— Хубаво — прекъсна го в един момент шивачът. — Сега по-трудната част. Трябва да следваш инструкциите ми абсолютно точно, ясно ли е?
	— Да, сър — отвърна Скейпгрейс.
	— Окей. Добре, притисни върха на показалеца си точно в средата на символа — там, където започва извивката му. Готово ли е? Сега плъзни пръста си надолу точно под ъгъл от четиридесет и пет градуса…


	След двадесет минути и още десетина опита най-сетне малък отрязък от щита се отвори и се отмести настрани. Ревъл махна рязко с ръка и изведнъж секачите се отделиха от сенките наоколо и занавлизаха през отвора: по трима в редица, общо 114 души. Последваха ги двамата австралийци, след тях влязоха Страха и Ревъл, Гастли мина последен и реактивира щита. Обърна се и се изправи очи в очи със Скейпгрейс.
	— Отварях си очите на четири — каза му Вориен. — Видях мадам Мист. Тя изчезна.
	— Как така?
	— Изчезна. Изпари се. Маневрира.
	Гастли се свъси.
	— Видял си го с очите си?
	— Да, сър. Стори ми се странно, затова веднага ви го докладвам.
	— Е, това… Добре е да го знам, да. Благодаря ти.
	— Да, сър. Освен това имаше и едно кучеподобно същество, но аз се погрижих за него. Други заповеди, сър?
	— Ъм, честно казано, смятам, че работата ви за днес е свършена. Върнете се вкъщи да се посъвземете.
	Скейпгрейс придоби нещастен вид.
	— Но ние дойдохме да ви помагаме!
	— Помогнахте вече. След малко обаче тук ще стане напечено и трябва да знам, че вън от Убежището ни чака подкрепление.
	— Аз съм вашето подкрепление?
	— Да. Точно така.
	— Добре, защото тренирам бойни изкуства. Учител Пинг ме обучава.
	— Отлично.
	— Освен това мисля, че е малко влюбен в мен.
	— Да, и аз забелязах нещо такова. Прибирай се, Скейпгрейс. Ако имаме нужда от теб, ще ти се обадим.
	Скейпгрейс се поклони, врътна се на пети и затича в тъмнината. Бияча хукна подире му. Пинг се затътри бавно след тях. Ама че трио!
	Магьосниците продължиха през Роърхейвън, като внимаваха да останат незабелязани. Колкото повече наближаваха Убежището, толкова по-неспокоен ставаше Гастли. Градът беше притихнал, сякаш затаил дъх.
	Двама магьосници пазеха входа на Убежището. Ревъл изпрати двама секачи да се справят с тях. Гастли извади пистолета си и поведе всички навътре в сградата. Тя също тънеше в неестествена тишина. Затракт и Никсиън взеха половината секачи със себе си и поеха по един коридор. Другата половина секачи останаха с Гастли, Ревъл и Страха, които си запроправяха път към сърцето на Убежището. Всички магьосници, които срещнаха по пътя, бяха обезвредени с несмъртоносни средства. Докато не разплетяха тая история до дъно, щяха да гледат на роърхейвънските магьосници като на _потенциални_ вражески елементи. Нямаше да ги убиват. Поне още не.
	Една фигура изхвръкна от сенките, Гастли се завъртя, готов за бой, но в следващия миг фигурата се хвърли в прегръдките му. Чайна Сороуз.
	— Точно мъжът, който ми трябва — промълви тя. — Случайно да си носиш такъмите за шиене…?
	Дрехите й бяха мръсни, изпокъсани и изцапани с кръв. Чайна беше ранена, изтощена и по-бледа от обикновено.
	— Какво се е случило с теб? — попита Гастли.
	Магьосницата отпусна глава на гърдите му, затвори очи, но му се усмихна с напуканите си устни.
	— Питай по-добре какво не се е случило. Мен ме… Преследваха ме от единия край на Ирландия до другия. Щях и сама да се справя, но… Все пак и жената не е всемогъщо същество.
	— Как премина през щита около града?
	Магьосницата се усмихна още по-широко.
	— Няма символ, който може да ме спре.
	Гастли я вдигна и я положи в ръцете на един от секачите.
	— Отнесете я в медицинското крило. Намерете някой, който да се погрижи за нея. Ако не иска, принудете го.
	Секачът кимна и тръгна, понесъл Чайна сякаш е перце.
	Продължиха напред. Ревъл поставяше постове пред всяка врата, край която минаваха. Когато стигнаха Кръглата зала, с тях бяха останали двадесетима секачи.
	Гастли сложи ръка върху бравата на вратата на залата и погледна Ревъл.
	— Готови? — прошепна.
	Ревъл погледна Страха, после отново Гастли. Пое дълбоко дъх и кимна. Гастли бутна вратата и влезе с широка крачка, Ревъл и Страха — от двете му страни, а след тях се изсипаха секачите.
	Вътре ги чакаха мадам Мист, Сик, Порша и още двама мъже — Деца на Паяка, които Гастли позна: Ужаса и Кошмара. Никой от четиримата не изглеждаше дори бегло изненадан от появата им.
	— Воините се завръщат — изкоментира Сик и тихо се засмя.
	— Секачи — заповяда Гастли, — арестувайте старейшина Мист и приятелите й.
	— На какво основание? — попита Мист без следа от безпокойство в гласа. Секачите не помръднаха. Всяко действие срещу старейшина трябваше да бъде наредено от самия Върховен маг. — Не сме сторили нищо друго, освен че пазихме нашия общ дом.
	— Защо отвън е вдигнат щит? — попита Страха.
	— Прецених, че е разумно, предвид това, че Мантис и хората му така и останаха незаловени. Сгрешила ли съм? Може би не трябваше да се тревожа толкова?
	— Изпратихте свои хора да ни убият — настоя Гастли. — Правите го за втори път, смея да твърдя.
	— Мои хора? Моите хора са си тук, с мен. Някой от тях ли ви е нападнал? Нападнали са ви Деца на Паяка, така ли?
	Тонът й беше тих, подигравателен и напълно самоуверен. Гастли никак не го хареса. Мист беше обградена от всички страни, притисната от числено превъзходство, а се държеше така, сякаш предимството е нейно. Шивачът сложи пръст на слушалката в ухото си.
	— Никсиън? — рече. — Докладвай.
	В слушалката се чу пукот.
	— Заловихме шестима, оковани са — отвърна австралиецът. — Нашият район е чист. Да проверим ли и долните нива?
	Гастли не сваляше очи от Мист.
	— Още не — рече. — Чакайте по-нататъшни инструкции.
	— Може ли да приключваме вече? — обади се Порша. — Доскуча ми.
	Мист поклати отрицателно глава.
	— Това е момент, на който трябва да се насладим напълно, мило мое. Няма нужда от бързане. Нека изпипаме нещата. Какво му е веселото, ако бързаме?
	— За нас не е весело — отвърна Сик.
	— Разбира се, че не — съгласи се мадам Мист. — Не е весело, защото сте млади и пламенни, тепърва има да се учите на сладостите на търпението. Усвоите ли това деликатно изкуство, вече няма да искате моменти като сегашния да свършват бързо. Старейшина Биспоук, ние двамата с вас никога не сме се разбирали. Вие от самото начало ми нямахте доверие и с основание, както става ясно. Има ли още нещо, в което да ме обвините?
	— Вие стоите зад убийствата на уорлоки — продължи Гастли. — А после приписвате вината на смъртните и насъсквате уорлоките срещу тях.
	— Разбира се, прав сте. Уверявам ви обаче, че тази маневра е просто средство, водещо към много по-висша цел. Когато уорлоките нападнат Дъблин, Убежищата по света ще се обединят, ще спасят смъртните от тези зли, зли същества и смъртните ще ни обявят за герои. Ние ще поемем пълната власт над тях толкова бързо, че смъртните няма да успеят дори да хвърлят някоя от любимите си бомби. Елегантен план. Не е мое дело, трябва да призная. Но при все това е елегантен, не смятате ли?
	Мист явно печелеше време. През годините Гастли беше установил, че никога не е разумно да оставяш враговете да печелят време.
	Той направи още крачка напред и вдигна пистолета.
	— Ръцете на тила, всички вие! Арестувани сте за заговор и опит за убийство.
	— Момент, моля — прекъсна го Мист.
	— Ръцете на тила _веднага_ — повтори Гастли.
	— Моля ви, направете ми едно удоволствие — като старейшина на старейшина. Изпълнете последната ми молба, преди да ме поведете позорно към килията. Обадете се пак на другия си екип, на хората, които сте пратили в друга посока в Убежището и с които разговаряхте преди малко.
	— Какво?
	Мист мълчеше.
	Гастли намръщено притисна пак слушалката.
	— Никсиън? Нещо ново? Никсиън? Затракт?
	Нещо помръдна зад Мист, полетя във въздуха и пльосна мокро в краката на Гастли. Главата на Никсиън се изтърколи и спря в краката на шивача, последвана миг по-късно от главата на Затракт.
	— Божичко — рече мадам Мист. — Боже, непростимо грубо от моя страна. Май забравих да ви представя нашия нов бодигард, когото доктор Най беше така любезен да предостави за каузата ни.
	Една фигура пристъпи напред. Облечена от главата до петите в черно, с коса в ръка, с лице, скрито зад визьора на черния шлем.
	— Цветът му е малко по-тъмен, отколкото при предишната ви среща — продължи мадам Мист, — но Черният секач е същият човек, който за малко не ви уби преди шест години. Намирам, че е много подходящо той да присъства на вашата смърт тук днес.
	Нещо студено и остро удари Гастли в гърба, той пристъпи напред, пръстите му внезапно изтръпнаха и изпуснаха пистолета. Той погледна настрани и видя как секачите нападнаха едновременно Страха, косите им пронизваха уязвимите места на специалните му дрехи със същата лекота, с която пронизваха и плътта отдолу. Знаеха точно къде да удрят. Същността изхвръкна от гърдите на Страха, пищейки от болка и ярост, но една коса обезглави Антон и същността се разтвори като дим във въздуха.
	Гастли падна на едно коляно. Посегна назад, скованите му пръсти затърсиха ударилата го коса. Вместо това напипаха нож. Преди да успее да хване дръжката, някой измъкна острието от тялото му, Гастли се люшна, в последния момент се извъртя и падна по гръб.
	— Съжалявам, приятелю — каза Ърскин Ревъл и се наведе над него. Гастли стисна китката му, мъчейки се да държи острието на ножа далеч от себе си.
	— Не — прошепна. — Не, недей.
	Но силата му вече я нямаше, Ревъл лесно се отскубна и заби ножа в гърлото на шивача.
	В този момент Гастли осъзна много неща. Осъзна колко студено е в тази зала, колко гореща на пипане е кръвта му, бликнала по кожата. Осъзна, че главата на Антон Страха лежи на пода, с лице извърнато на другата страна. Осъзна колко съжаление е натрупал в себе си през годините, но осъзна също, че въпреки съжалението и въпреки преживяното време, все още не е готов да умре. А после видя очите на Ревъл, тези очи, пълни сега със сълзи, тези очи, които бяха разбивали сърцата на толкова жени през вековете. Тези златни очи.


>	52.
>	Разумна реакция

	Единственото, което интересуваше Сангуайн, беше да открие Танит, но след час търсене се принуди да се върне в малкото училище с празни ръце. Училището беше отдалечено от всякакви населени места. Лесно разбиха вратите, а прозорците му предлагаха отлична видимост във всички посоки. Прилична временна база, стига, разбира се, да не им се наложеше да я отбраняват при нападение.
	Ру и Векс също се бяха върнали, а Грейшъс О’Калахан работеше на малкия училищен компютър, тракайки на клавишите под мътната светлина на монитора. Минути по-късно Плезънт се спусна от обедното светло небе и влезе в класната стая, в която се бяха събрали всички.
	— Някаква следа? — попита Векс.
	— Никаква — отвърна Плезънт. — Ще трябва да разширим периметъра на търсене.
	— Не — прекъсна го Ру. — Скълдъгъри, разбирам, че се тревожиш, но Валкирия явно е пленена от врага. С други думи, военнопленница. Ще се държат добре с нея и ще я пазят далеч от всяка опасност. Ако продължим да я търсим, ще налетим право на хората, които са пратени да търсят нас. А те бездруго скоро ще ни открият и ти много добре го знаеш. Трябва да се махаме оттук.
	— Никъде не отиваме без Танит — тихо се обади Сангуайн. — Валкирия ще бъде освободена, когато войната свърши, но Танит е издирвана престъпничка. Ако не я спасим сега, ще я хвърлят в затвора до края на живота й.
	Векс поклати отрицателно глава.
	— Твърде е рисковано. Съжалявам.
	— Така значи, а? Използвахте я да се бие за вас, но когато сега има нужда от помощта ви, обръщате гръб? Мислех, че вие сте добрите, честните и благородните. Не виждам кое му е благородното да изоставяш хората си.
	— Никого не изоставяме — обади се Плезънт. — Когато Мантис разбере кого е пленил, веднага ще ги даде на долавящите. Вероятно вече ги обработват. Трябва да измъкнем Валкирия, преди да са разчовъркали съзнанието й твърде надълбоко.
	Ру сбърчи чело.
	— Защо? Момичетата не знаят къде сме. Не знаят и какви са плановете ни, най-вече защото нямаме планове.
	— Не това ме тревожи.
	— А какво тогава те тревожи, за Бога?
	По позата му пролича, че Плезънт се кани да каже нещо, което никак, ама никак не му се иска да казва, но О’Калахан му спести затруднението.
	— Елате да видите — обади се той.
	Сангуайн пристъпи напред.
	— Намери ли ги?
	О’Калахан поклати глава.
	— Този компютър не е достатъчно мощен, че да разбия през него защитите на комуникационната система на Мантис. Вместо това пробвах да видя дали не можем да се свържем с Гастли. Каквито и да ги е надробила, мадам Мист още не се е сетила да смени кодовете на компютърните системи на Убежището, така че получих достъп до всички видеокамери там.
	— Да погледнем — рече Плезънт и Сангуайн се втурна напред преди най-хубавите места пред монитора да се заемат. На екрана се виждаше празната Кръгла зала в Роърхейвън.
	— В момента не се случва нищо — рече О’Калахан и седна пак пред клавиатурата, — затова… Превъртях няколко часа назад. И… попаднах на това.
	Кликна на някакъв файл и пред очите на всички на екрана се появи мадам Мист в компанията на още няколко гнусни индивиди, застанали очи в очи с Биспоук, Ревъл, Страха, и цял куп секачи, изправили се зад гърбовете им. Започна някаква размяна на думи.
	— Къде е аудиото? — попита Векс.
	О’Калахан се смръщи и почна да отваря и затваря прозорци, докато безмълвната словесна схватка на екрана продължаваше.
	— Познавам ги тия, красивичките — обади се Сангуайн. — Сик и Порша. А грозниците кои са?
	— Ужаса и Кошмара — отговори му Ру. — Другари на Изтезанието. И те могат да се превръщат в гигантски паяци. По-противни са дори и от самия него, ако това въобще е възможно… Чакай, чакай, това кой е?
	Под окото на камерата пристъпи мъж в черни дрехи. Приличаше на секач.
	— Готово — възкликна О’Калахан, чу се съсък и гласът на мадам Мист зазвуча от тонколонките:
	— … но Черният секач е същият човек, който за малко не ви уби преди шест години — издума тя. — Намирам, че е много подходящо той да присъства на вашата смърт тук днес.
	Ревъл пръв направи някакво движение. Но вместо да се нахвърли върху Децата на Паяка, той измъкна от ръкава си нож и го заби в гърба на Гастли Биспоук.
	Плезънт цял се скова, Векс изруга грозно, а Ру рязко се дръпна от монитора. Ако Сангуайн имаше очи, те щяха да се разширят от изненада.
	Ру пръв си възвърна дар словото и закрещя, когато Биспоук падна, а Антон Страха беше разпорен от рамото до корема. Секачите забиваха косите си в него хладнокръвно, яростно, без капка милост, докато най-сетне не свалиха главата му от раменете. Биспоук лежеше по гръб на пода, а Ревъл се беше надвесил над него.
	— Съжалявам, приятелю — каза Върховният маг и ножът му потъна в гърлото на Гастли.
	Векс се обърна гърбом, а Ру залитна и се подпря на стената. Само Плезънт остана неподвижен, гледайки как покритият му с белези стар приятел се дави в кръвта си и умира. Сякаш скелетът беше замръзнал на място. Сангуайн усети нелепия порив да посегне и да го побутне с пръст само за да види дали ще получи някаква реакция, но се въздържа, защото и преди беше виждал същия тип гняв. Тих гняв. Най-опасният.
	На монитора се възцари секунда мълчание. Секачите отстъпиха от Страха, от косите им капеше кръв, а Ревъл бавно се изправи, втренчен в ножа в ръката си.
	Сик пристъпи напред, наведе се за миг над мъртвото тяло на Биспоук и се разсмя.
	Движението на Ревъл беше толкова бързо, че Сангуайн изстина от страх. В следващата секунда Сик беше на колене, а острието, убило шивача, беше притиснато в гърлото му. Порша извика. Ужаса и Кошмара пристъпиха напред и започнаха да растат, ръцете и краката им се удължиха.
	— На място! — ревна Ревъл. — На място или ще го убия, а след това ще избия и вас, до последния!
	Сангуайн се приведе напред, жаден за още кръвопролития, но Ужаса и Кошмара престанаха да растат, а след още миг възвърнаха нормалната си човешка форма.
	— Пусни го — издума Порша с треперещ от ярост глас.
	Ревъл не й обърна никакво внимание. Вдигна насила Сик на крака и се приведе към него.
	— Не смей да се присмиваш на този човек. Разбра ли ме? В сравнение с него ти си нищо. По-малко и от нищо дори. Той ми беше приятел, а ти? Ти не заслужаваш даже да умреш от същия нож, който отне живота му.
	После блъсна Сик далеч от себе си. Сик го загледа злобно, но мълчаливо се върна зад Порша.
	Само мадам Мист явно не беше изгубила самообладание.
	— Докладваха ни за битка при Твърдината. Силите ни са смазани от армията на Мантис. Част от нашите са загинали. Повечето са пленени.
	Ревъл я погледна, а по лицето му не можеше да се прочете нищо.
	— Добре — рече. — А Скълдъгъри и останалите?
	— Избягали са — отвърна Мист. — Но Мантис е заловил Валкирия Каин.
	— Хубаво. Това ще държи Скълдъгъри зает поне още известно време. Искам да идете да приберете Вориен Скейпгрейс в ареста. Той ни помогна да влезем, ще помогне и на други. Декъни да се заеме.
	— Разбира се, Върховен маг.
	— И някой да… почисти тук. Искам тези мъже да бъдат погребани подобаващо.
	— Разбира се.
	Ревъл погледна за последен път Биспоук и Страха, обърна се и излезе от залата. Черният секач го последва пръв, после и останалите поеха навън. Последни останаха Сик и Порша.
	— Защо да приемаме заповеди от него? — попита Сик, когато останаха сами, а гневът клокочеше под думите му. — Трябваше да го убия, задето ми посегна. Никой не вдига ръка срещу мен. _Никой._
	Порша го улови за лакътя.
	— Потърпи още малко — рече му. — После вече няма да имаме нужда от него. Няма да имаме нужда от никого. Хайде, ела. Хайде.
	Подръпна го и го изведе от залата. Пътем и двамата трябваше да прескочат мъртвото тяло на Биспоук.
	О’Калахан се поколеба, после натисна един клавиш и образът застина.
	Сангуайн отстъпи назад, за да може да наблюдава тримата Мъртъвци едновременно. Видя ужаса в очите на Ру и невярващото изражение на Векс. Малко остана да се засмее, задето ги вижда толкова шокирани. Никога не беше харесвал Гастли Биспоук. Съжаляваше единствено за това, че лично не заби острието в гърлото му.
	На стената на класната стая висеше огледало, по което бяха налепени магнитни цифрички. Плезънт пристъпи към него, отмести ги настрани и се загледа в отражението си. Старателно оправи възела на вратовръзката си. Векс, Ру и О’Калахан не сваляха очи от него. На Сангуайн му хрумна, че всяка една дреха на гърба на Плезънт сигурно е шита от Биспоук.
	— Какво ще правим? — осмели се да попита Ру.
	Плезънт свали шапката си и занаглася ръба на периферията.
	— Пусни записа отново. Трябва да чуем всяка дума, която са си казали. После го качи в Глобалната връзка. Хората ни трябва да знаят, че Роърхейвън вече не е убежище за нас.
	— Питам за Ърскин — рече Ру. — Какво ще правим с Ърскин и Мист?
	— А, да — отвърна Плезънт и си сложи обратно шапката. — Ще ги убием. Ще ги избием всичките.


>	53.
>	В главата й

	Валкирия беше в чичовата си къща, когато телефонът зазвъня. Тя го гледа и слуша, докато звънът не изпълни съзнанието й, а после отиде и вдигна.
	— Ало? — рече.
	— Кой е? — попита мъжки глас.
	— Казвам се Валкирия Каин — отвърна Валкирия Каин. — На дванадесет години съм и чичо ми току-що почина.
	— Знам, че Еджли е мъртъв — отвърна мъжът. Звучеше ядосан. — Какво правиш в тази къща? Защо си там?
	Валкирия сбърчи чело. От звъненето я беше заболяла главата.
	— Ъм… един момент…
	Някой заблъска по входната врата.
	— Отваряй! — закрещя мъжът отвън. — Отвори проклетата врата!
	Валкирия скочи от дивана, изтича до камината и грабна ръжена. Блъскането по вратата спря и момичето се обърна към прозореца. Пердетата бяха дръпнати. Вън беше непрогледен мрак. Виждаше само собственото си отражение в стъклото. Не изглеждаше като дванадесетгодишна. Беше твърде висока, с твърде широки рамене, дрехите й бяха твърде малки, твърде тесни за нея. Опъваха се плътно по тялото й.
	Една ръка потропа по стъклото.
	— Сама ли си вътре? — попита мъжът, но преди момичето да му отговори, стъклото се пръсна на парчета и мъжът прескочи в стаята.
	Валкирия замахна към него с ръжена, но осъзна, че той вече не е в ръката й. Вместо това на пръста си имаше черен пръстен, който при движението й остави лента от черни сенки, така че момичето сграбчи сенките и шибна мъжа с тях. Той залитна назад към ъгъла. Валкирия сведе поглед към тялото си. Вече беше облечена в черно. Всяка дреха й беше точно по мярка. Мъжът се хвърли отново срещу й, тя измести въздуха и нападателят се тресна в един библиотечен шкаф.
	Вратата зад гърба й се отвори и в стаята влезе скелет в скъп костюм.
	— Здравей, Скълдъгъри — поздрави момичето.
	Скелетът докосна за поздрав периферията на шапката си, после двамата загледаха как мъжът в ъгъла колебливо се изправи, започна да се поти, а после пред очите им се стопи и изтече между дъските на пода.
	— Защо си тук? — попита Валкирия Скълдъгъри. — Знаеше ли, че ще ме нападнат? Използваше ме като примамка, така ли?
	Скелетът се обърна и я погледна.
	— Колкото по-малко знаеш за всичко това, толкова по-добре. Ти си едно абсолютно нормално младо момиче и след тазвечерното преживяване ще се върнеш отново към абсолютно нормалния си живот. Не трябва да се замесваш в тая история. Не е за теб.
	Валкирия се смръщи.
	— И преди сме водили този разговор. За това дали да се замесвам.
	— Да, така е, и сега можем да ограничим степента ти на участие в нещата.
	— Не разбирам. Защо съм на дванадесет години? Аз не съм на дванадесет. На осемнадесет съм. Този мъж не се стопи тук в стаята, стопи се в канала. Ти хвърли огнено кълбо по него и го простреля. Не… Не мисля, че това, което се случва в момента, е действителност…
	— Но е по-добро за теб от действителността.
	Момичето направи болезнена гримаса.
	— Боли ме главата. Не разбирам какво става. Прилича на дежа вю, но… не отминава. Не се чувствам добре.
	— Може би…
	— Лошо ми е. Ще повърна. Защо ме боли така главата? Не усещаш ли? Кое е последното, което си спомняш? Последното, което си спомням, е… битката. Помня, че много хора се биеха и… Във война сме. Господи Боже. Как можах да забравя? Скълдъгъри, във война сме, останалите Убежища се мъчат да ни завладеят и някой ме удари, и…
	— Не искаш ли да се върнеш пак в онзи свят?
	— В кой свят? За какво говориш?
	— Там е по-безопасно.
	— Ама че безсмислици!
	Скелетът наклони глава настрани.
	— Смешна работа. Когато за пръв път срещнах чичо ти, той ми каза точно същото.
	Валкирия отстъпи назад.
	— Ти не си Скълдъгъри. Кой си ти? Става нещо нередно. Тогава събитията не се развиха така. Какво става? Кой си ти? Не те познавам.
	После обърна глава и видя как рафтовете на библиотеката израснаха като гигантски дъбове, протегнаха се към леденосиньото небе. На полянка сред гората от книги стоеше Чайна Сороуз.
	— В него се таи такъв гняв, какъвто никога не си виждала — каза тя. — Такава омраза, каквато не си и сънувала. Трябваше да го видиш, докато траеше войната. Тогава трябваше да го видиш.
	Скълдъгъри изникна от сенките до Чайна, безокото му лице беше обърнато към Валкирия.
	— Попита ме веднъж какъв съм отвътре. Тъмен и извратен съм.
	Момичето се опита да се съсредоточи, но й беше трудно с болката в главата и постоянното жужене.
	— Покварил ли те е вече? — попита Соломон Рийт иззад гърба й. Тя се обърна и присви очи да го види по-добре в сумрака. — Той покварява всички по пътя си. Не си ли забелязала? Забелязала ли си колко се променяш ти самата, когато си с него?
	Болката се заби в момичето като нож, коленете й се подгънаха и тя рухна в креслото в шивачницата на Биспоук. Вдигна очи и видя Гастли да работи, седнал пред шевната машина.
	— Скълдъгъри разказвал ли ти е за майка ми? — попита той, без да вдига поглед от работата си. — Тя беше долавяща. Разказвал ли ти е? Тя веднъж ми каза, че някога в бъдещето Скълдъгъри ще се сдобие с партньор — момиче с тъмна коса и тъмни очи. Каза ми още, че има един враг, с когото ти трябва да се бориш. Създание на мрака. Каза още, че до един момент и Скълдъгъри ще се бори със създанието рамо до рамо с теб, но… Майка по-скоро _чувстваше_ нещата, не ги виждаше ясно. Тогава беше почувствала ужас и смърт, и напразни усилия. Почувствала беше, че светът е на ръба на разрухата, беше усетила присъствието на нещо зло. Невъобразимо зло.
	— Не искам да наранявам никого — тихо отвърна Валкирия и се отпусна пак в креслото. Коланът я пристягаше през гърдите. Скълдъгъри винаги настояваше тя да си слага колана, когато пътуваха с бентлито. Момичето погледна скелета, седнал сега до нея на шофьорското място, и си пое дълбоко дъх.
	— Готов ли си?
	— Готов съм — отвърна Скълдъгъри.
	— Сигурен ли си?
	— Напълно сигурен.
	— Окей. Значи ще ти кажа. Започвам. Скълдъгъри…
	— Да, Валкирия?
	— Аз съм… Не знам как да го кажа. Аз… — тя преглътна. — Аз съм…
	Искаше да изрече „Аз съм Даркесата“, но колата изведнъж се изпълни със светлина и шум и сега момичето вече седеше някъде другаде, на някакъв твърд стол, а китките и глезените й бяха обездвижени, и тя отвори очи и видя непозната жена, седнала точно срещу нея.
	Жената изсумтя и се смръщи от изненада.
	— Тя е будна.
	Бяха в някаква плевня. Голяма плевня. Слънчеви лъчи нахлуваха отнякъде. Стара селскостопанска техника беше струпана в единия край на помещението. Устата на Валкирия беше пресъхнала. Очите й бяха подути. Извърна леко глава. На друг стол до нея седеше Танит с покрито със засъхнала кръв лице, а до Танит — Донегън Бейн. Ръцете и краката и на двамата бяха оковани, а очите — затворени. Пред всеки от тях също седеше по един непознат. Долавящи.
	Пред очите на Валкирия изплува фигурата на генерал Мантис. Той се приведе и се взря в лицето й.
	— Мислех, че тя е единствената _без_ специални защити на съзнанието — рече.
	Непознатата жена пред Валкирия кимна.
	— Така е. Очаквах, че лесно ще се справя. Но има нещо… Сякаш вътре в нея, в съзнанието й, има нещо, което ме държи на разстояние.
	— Опитайте отново — нареди Мантис. — Тя трябва да знае къде се крие Скълдъгъри Плезънт, а ние нямаме време за губене. Разровете се по-надълбоко.
	Валкирия се опита да продума, но беше толкова уморена, че нищо не излезе. Жената се приведе напред и притисна пръсти до челото й.
	— Ще бъде много по-лесно за теб, ако спреш да се съпротивляваш — каза тихо долавящата. — Колкото повече се бориш, толкова повече ще те боли.
	— Моля ви — прошепна й Валкирия, — спрете. Не я будете.
	— Кого да не будя?
	По бузите на момичето се затъркаляха сълзи.
	— Моля ви. Тя всички ви ще избие…
	— Всичко е наред — успокои я жената. — Само се отпусни. Още малко ще се поровя из главата ти и край.
	— Не…
	— Шшшшт — рече жената. — Всичко ще бъде наред. Обещавам.
	— Не — повтори Валкирия, — вие не разбирате… Не разбирате…
	Главоболието се поднови, момичето се присви и затвори очи, болката в главата идваше на бързи вълни, падаше като сатър върху дъска за рязане. Валкирия вдигна очи и видя, че си е у дома, в кухнята в Хагард. Кларабел се беше надвесила над нещо на кухненската маса. Не, не над нещо. Беше се надвесила над някого. Валкирия заобиколи масата от другата страна. Устните на Кларабел бяха черни, тя държеше в ръка скалпел и с него кълцаше един по един пръстите на Кенспекъл Граус, сякаш бяха моркови. От Кенспекъл обаче не течеше никаква кръв и той явно нямаше нищо против да го режат.
	— Валкирия! — усмихна й се професорът от масата. — От седмици не съм те виждал. Стоиш ли настрани от неприятностите?
	— Ами, не съвсем — сбърчи чело момичето.
	— Не съм го и очаквал.
	— Какво правите в дома ми? Ами ако се върнат родителите ми? Професоре… Мисля, че съм в беда. Нещо не е наред, но не мога да си спомня какво. Не мога да си спомня, а е важно. Просто… Професоре, не ви ли боли?
	Кенспекъл се позасмя.
	— Не се притеснявай за мен, Валкирия. По-корав съм, отколкото изглеждам — Кларабел донаряза и последния от пръстите му, посегна за по-голям скалпел и започна да кълца едната му ръка. Кенспекъл я наблюдаваше, усмихваше се доволно пред добрата й работа, а после пак вдигна очи към Валкирия. — В какво те е забъркал той този път?
	— Скълдъгъри в нищо не ме е забърквал! — отвърна момичето, заемайки веднага предизвикателна поза. А после съжали за резкия отговор. Не трябваше да се сърди на Кенспекъл. Той беше мъртъв, в края на краищата. — Във война сме — обясни. — Другите Убежища искат да ни завладеят. Имаше… Имаше битка. Победиха ни. Мисля, че аз… съм в плен сега. Но Скълдъгъри успя да избяга.
	Очите на Кенспекъл се преместиха върху някого, застанал изправен до рамото й. Момичето осъзна, че Скълдъгъри е бил до нея през цялото време.
	— И капка отговорност ли не усещаш към нея? — ядно попита Кенспекъл скелета. — Можеше да я убият. Може да я убият всеки път, когато е някъде с теб. Ако я бяха убили наистина, щеше ли да почувстваш изобщо нещо? Спомняш ли си дните, когато _действително_ си имал сърце или така си се родил — мъртъв?
	Фасадната татуировка покри черепа на Скълдъгъри, но вместо имитация на плът, този път тя представляваше черна сянка.
	— Светът е опасно място — продума скелетът. — За да могат хората като теб да живеят относително безопасно, трябва да има хора като мен.
	— Убийци, искаш да кажеш.
	Валкирия не сваляше очи от Скълдъгъри, а в този момент някаква ръка я прегърна през раменете.
	— Не се тревожи, мила — прошепна в ухото й Давина Мар. — Знам какво ти е. Всичките тези хормони, които вилнеят в теб, изпълват те такива противоречиви чувства… Падаше си по него, преди той да се срине в ада, нали? На мен можеш да кажеш. Да, тъжно е да си го признаеш, жалко е и много забавно, но обещавам, че няма да се смея.
	Валкирия понечи да я избута, но ръцете й не блъснаха Давина, а Флетчър.
	— Скълдъгъри е твоят модел за подражание — рече й момчето. — Той е смел и ти си смела. Той е безчувствен и ти си безчувствена. Той е безмилостен и ти си безмилостна. Браво на теб, Вал, емоционалната ти интелигентност е същата като на един мъртвец.
	Валкирия погледна пак Скълдъгъри. Наоколо вече нямаше никой друг. От Кенспекъл бяха останали само накълцани парченца изсъхнала плът. Скълдъгъри обърна към момичето черния си череп.
	— Ти ми влияеш зле — каза му Валкирия.
	— Никога не съм твърдял противното.
	И преди бяха изричали същите думи. Този разговор беше повторение. Не беше реален. Нищо от случващото се не беше реално. Тя не се намираше в дома си. Намираше се в една… плевня… Беше пленена и в момента някой ровичкаше из главата й.
	Обърна се и излезе в коридора. Отвън внезапно се беше стъмнило.
	— Ехо! — повика момичето. — Знам, че си тук. Усещам яда ти.
	Отвори входната врата и се озова насред битката, в която я бяха пленили. Цареше пълна тишина, всички се движеха бавно, сякаш времето не течеше, а пълзеше. Валкирия закрачи сред хората, докато откри жената, която седеше срещу нея в плевнята.
	— Ти си в главата ми — рече й.
	Жената сбърчи чело.
	— Не би трябвало да можеш да ме виждаш!
	Куршум прелетя лениво край тях. Валкирия проследи с поглед траекторията му. Нямаше да улучи никого. Погледа как юмрук удря на забавен каданс нечие лице, как слюнката болезнено бавно избликва и пръсва настрани от разкривената уста.
	— Искаш да знаеш къде е Скълдъгъри — рече на жената. — Не знам къде е. Не мога да ти помогна. Най-добре е да ме оставиш на мира.
	Жената кимна.
	— Ще те оставя. Само трябва да се уверя, че ми казваш истината.
	— Това ли ти е начинът да се увериш? — попита Валкирия. — Като ми пробуташ един куп спомени с надеждата да открия тайните си пред теб?
	— Обикновено действа.
	— Не и върху мен.
	— Защо?
	— Не ти трябва да знаеш — момичето се приведе, за да избегне замахнал меч и подмина мъж, който падаше невъобразимо бавно. Направи крачка към долавящата. — Най-добре си върви. Тя идва.
	— Кой идва?
	— Лошото ми настроение.
	Долавящата се усмихна.
	— Сега ще бръкна още по-дълбоко в теб, става ли? Предварително се извинявам за всичко конфузно, което може би ще открия.
	— Това част от процеса ли е? — продължи да пита Валкирия. — Използваш смущението и срама на човека, обръщаш ги срещу него? Никак не ми се струва честно.
	Жената сви рамене.
	— Разкриването на най-дълбоко скритите истини обикновено разрушава и най-здравите стени. Спести си тази травма. Пусни ме доброволно.
	— Не зависи от мен.
	— А от кого зависи?
	— От мен — отговори Даркесата.
	Валкирия отвори очи. Долавящата седеше срещу й с отворена уста, изопната като струна, клепачите й трепкаха. От носа й течеше кръв.
	Вън вече се беше стъмнило. В плевнята нямаше никого другиго, освен Валкирия, Танит, Донегън Бейн и тримата долавящи, които се опитваха да проникнат в съзнанията им.
	— Пусни ме — нареди Валкирия.
	Долавящата простена, после помръдна напред и падна на колене. Извади от джоба си ключ и последователно отвори оковите на китките на момичето, после и тези на глезените. Магията нахлу свободно в тялото на Валкирия и тя се изправи. Долавящата изскимтя. Валкирия ясно виждаше съзнанието й. Толкова крехко беше! Лесно можеше да го повреди.
	— Пусни и приятелите ми — рече момичето и долавящата запълзя към Танит, за да изпълни нареждането.
	Валкирия се приближи до долавящия пред Танит, обви ръка около шията му и стисна. В мига, в който той освободи ума на русата магьосница от присъствието си, сам потъна в безсъзнание. Момичето пусна тялото на пода и повтори операцията с долавящия на Донегън, а Танит полека се надигна на треперещите си крака.
	— Какво стана, мътните го взели? — промърмори.
	Валкирия не отговори. Изчака, докато и оковите на Донегън паднаха, после нареди на долавящата да се изправи. Кръв вече течеше и от ушите на жената. Толкова лесно щеше да е бръкне още по-навътре в ума й и да го обърне съвсем наопаки.
	_Направи го._
	Вместо това Валкирия заобиколи жената в гръб, хвана я в ключ и я задуши като другите трима, докато долавящата се отпусна на пода.
	Донегън примигна.
	— Това реално ли е? Наистина ли вече не сме оковани?
	— Реално е — отвърна момичето, борейки се да подреди собствените си мисли, да потисне лошото си настроение. — Трябва да се махаме оттук. Някой от вас има ли телефон?
	Донегън прерови джобовете си, намръщи се и поклати отрицателно глава. Танит обиколи плевнята, намери куртката и меча си на една пейка наблизо, но не и телефона си. Валкирия взе телефона на долавящата, а Донегън докуцука до вратата и надникна навън.
	— От тук няма как да избягаме — рече.
	Танит закрачи нагоре по стената, дъските заскърцаха тихо под тежестта й. После изчезна в мрака над гредите на тавана.
	— Мисля, че от тук може да се излезе — обади се след малко. — Ще ми трябва обаче нещо, с което да откова една-две дъски.
	Валкирия отиде до работния тезгях в ъгъла на плевнята, взе от там лост и с помощта на въздуха го издигна нагоре. Ръката на Танит се протегна от сенките, хвана го и пак се скри. Отгоре се чу дращене, скърцане и пукот, после откъртена дъска се блъсна в едната греда и полетя към пода. Донегън я улови, преди да е вдигнала твърде много шум, и я положи полека долу.
	Танит изникна отново и клекна на най-дебелата греда.
	— Качвайте се — рече.
	Донегън погледна Валкирия.
	— Би ли ударила едно рамо?
	— Разбира се — отвърна момичето, въздухът изсвистя и Донегън изхвърча нагоре като снаряд. Танит го хвана за ръката точно преди да полети обратно надолу и го издърпа на гредата. Той се изправи там полекичка, разперил ръце, за да пази равновесие. Танит сплете пръсти и го повдигна още по-нагоре в мрака. Валкирия го чу как се катери, после Танит се наведе и й кимна. Нов порив на въздух и след малко момичето също се оказа издърпано на гредата.
	Видя тесния процеп, който Танит беше отворила между дъските на покрива. Донегън се протегна отгоре и й подаде ръка. Валкирия стъпи на сплетените длани на Танит, изправи се и Бейн я издърпа. Вън звездите студено трепкаха в мрака.
	Валкирия полека пропълзя до ръба на покрива и надникна надолу. Мантис беше разположил щаба си в стара ферма. Врагът беше навсякъде, седяха около лагерни огньове, бъбреха си, смееха се и се потупваха по гърбовете. Това не бяха лоши хора. Валкирия знаеше, че не са лоши. В смеха им нямаше жестокост. Бяха просто войници, които изпускат парата след битка. Колкото повече ги слушаше, толкова по-насилена й се струваше веселостта им, сякаш самите бойци се опитваха със смеха си да потиснат собствените си съмнения относно случилото се предния ден.
	Валкирия пропълзя обратно и легна до Танит и Донегън на противоположния ръб на покрива. Отвъд плевнята цареше тишина и мрак. Под тях мина патрул. Преди момичето да успее да я спре, Танит скочи и падна отгоре му. Валкирия не разбра дали патрулът загина или просто рухна в безсъзнание, но така или иначе не се чу нито звук. Сплете ръце с Донегън и използва въздуха, за да ги спусне и двамата леко на земята. Приземиха се безшумно и последваха Танит към дърветата наблизо.
	Когато се отдалечиха достатъчно, Валкирия измъкна от джоба си откраднатия телефон.
	— Не — побърза да я спре Донегън. — Ще го засекат и ще могат да определят къде се намира онзи, който е приел обаждането ти. Ще ги заведем право при Скълдъгъри и другите.
	Валкирия изруга под нос и понечи да захвърли телефона, но в последния момент се спря. На екранчето мигаше съобщение.
	— Качено е нещо ново в Глобалната мрежа — рече момичето. — Файлът се казва „Роърхейвън е компрометиран“.
	Донегън се смръщи, взе телефона от ръката й и докосна екрана няколко пъти. Валкирия и Танит застанаха до него да гледат. На екрана се появи образ: Гастли, Ревъл и Страха лице в лице с мадам Мист и Децата на паяка. Донегън докосна екрана отново и пусна видеофайла.


>	54.
>	Стефани Еджли

	Родителите на Стефани бяха проявили разбиране.
	Тя беше изрепетирала речта си предварително. Изложението беше спокойно и разумно, искрено, но и шеговито, освен това предлагаше няколко много силни аргумента в полза на тезата, че Стефани не желае да кандидатства в колеж още сега, а предпочита да изчака една година, за да реши категорично какво иска да прави с живота си оттук нататък. Колежите и университетите нямаше да й избягат, закъде да бърза?
	Речта беше страхотна, но изобщо не се наложи да я използва.
	И ето ти я сега, стоеше си сама у дома в сряда следобед, в средата на месец октомври, и размишляваше какво да прави до края на деня. По-точно размишляваше какво да прави до края на _годината_.
	Качи се по стълбите на горния етаж, тананикайки си песен на Риана. Влезе в стаята си и изведнъж цялата изстина, сякаш ледена ръка стисна сърцето й. На бюрото лежеше сфера невидимка. Стефани се обърна и видя Валкирия, седнала на леглото и навела ниско глава.
	Стефани я погледа мълчаливо миг-два. Дошла си е, за да си присвои отново всичко, което Стефани обичаше.
	— Гастли е мъртъв — рече Валкирия със слаб глас.
	Стефани сбърчи чело.
	— Моля?
	— Ревъл го уби. И Страха е мъртъв. Ревъл ги предаде, той…
	— Как така мъртъв? _Действително_ мъртъв?
	Валкирия само кимна.
	Стефани почувства нещо. Какво ли беше? Тъга? Харесваше Гастли. Най-малкото харесваше спомените на Валкирия за него. Зачуди се дали ще й липсва.
	— Изглеждаш ужасно — рече на Валкирия.
	Това си беше чистата истина. Валкирия изглеждаше изтощена, сякаш имаше нужда от хубав душ и дълъг сън.
	— Нещата не вървят на добре — промърмори тя. — Те влязоха в капана ни. Щяхме да победим. А после… Не знам. Дойдоха още. Ние се разделихме. Аз останах с Танит и Донегън.
	— Не беше ли със Скълдъгъри? — попита Стефани.
	Валкирия поклати отново глава.
	— Заловиха ни. Долавяща започна да рови из главата ми. Чувах… — гласът й се пречупи, но Стефани я разбра.
	— Даркесата — довърши тя.
	Валкирия кимна.
	— Тя ми говори. И в момента ми говори. Правя всичко възможно да не й обръщам внимание, но…
	Лицето на Валкирия се изкриви и Стефани разбра, че Даркесата си е изказала мнението.
	— Къде са Танит и Донегън? — попита.
	Валкирия сви бързо рамене.
	— Донегън каза, че е най-добре да се разделим. Имаме среща утре. Толкова съм уморена. Трябва да поспя — огледа се. — Къде са всички?
	— Татко трябваше да отскочи до службата — отвърна Стефани. — А мама и Алис са у Берилия. Берилия и Фъргъс се тревожат за Каръл. Напоследък е станала много затворена. Не иска да прекарва никакво време дори с Кристъл.
	— Ясно — отвърна Валкирия, явно слушайки с половин ухо подробностите около собствения си живот, подробности, които би трябвало да я интересуват. Вместо отговор тя се изправи и свали куртката си. Ако досега Стефани беше чувствала някакви съмнения относно онова, което трябваше да стори, те изчезнаха яко дим именно в този момент.
	— Да се връщам в огледалото, а? — рече.
	Валкирия промърмори нещо.
	Стефани отвори гардероба. Погледна собственото си отражение в цял ръст в огледалото на вратата. Отражение на отражението. Взря се в собствените си очи, видя живота в тях и пристъпи напред, в двуизмерния огледален отрязък от стаята. Преди й се струваше съвсем редно да стои в него. Ала вече влизането вътре й причиняваше такава болка, че направо й прилошаваше, особено при донагласянето. Не знаеше дали има технически термин за това действие, но напоследък влезеше ли в огледалото, беше развила умението да се донаглася както пожелае. В началото часовникът на лявата китка на Валкирия в огледалото се появяваше на дясната ръка на Стефани. Но при донагласянето си оставаше на лявата. Просто още една мъничка способност, още едно подобрение, още една еволюционна стъпка, чиято поява Валкирия беше пропуснала да забележи.
	Стефани се обърна и погледна Валкирия през стъклото, видя я как докосва огледалната повърхност от външната страна. Видя я как леко се смръщва, когато Стефани не започна да повтаря всяко нейно движение, извършено в реалния свят.
	Спомените на Валкирия нахлуха в съзнанието на Стефани и тя остави собствените си спомени да нахлуят у Валкирия. Дори добави към тях някои тайни, някои спомени, които досега беше крила. Позволи на Валкирия да види спомена от деня, в който умря Каръл, позволи й да почувства болката от изтезанията в тъмницата на Меволент, ужаса на мига, в който тогава бяха отсекли пръстите й.
	Валкирия залитна назад, притиснала главата си с длани и с разширени очи. Стефани направи крачка и излезе отново от огледалото, пристъпи обратно в триизмерния действителен свят и се зае да рови из гардероба.
	— Какво си направила? — продума Валкирия и отстъпвайки се блъсна в таблата на леглото. — Какво си направила?
	Стефани се изправи. В ръката си държеше Скиптъра на Древните.
	Валкирия трепна и се запрепъва към вратата.
	— Какво…
	— Името ми е Стефани. Аз съм личност. Истинска съм. Скиптърът се свързва само с истински хора, нали? Ето че се свърза с мен.
	Очите на Валкирия бяха пълни със сълзи.
	— Убила си Каръл.
	— Тя няма да липсва на никого. Не и в същинския смисъл на думата.
	— Защо? Не разбирам защо…
	— Твърде много те мързи, за да разглеждаш собствените си спомени, а? — попита в отговор Стефани. — Точно както те мързи да ходиш на училище, да учиш и да си пишеш домашните. Аз поемам контрола, Валкирия. Вземам мама, татко и Алис и те стават мои.
	Валкирия продължаваше да отстъпва, излезе на площадката, все така стиснала куртката си в ръка. Стефани я последва, макар и на почетно разстояние.
	— Ти си повредена — рече Валкирия. — Даваш дефекти. Влез обратно в огледалото и ще те поправим.
	Скиптърът проблесна и черна светкавица превърна гардероба в прах. Стефани се обърна отново към площадката.
	— Никакво огледало повече — рече. — Тук съм и тук ще остана.
	Валкирия сложи крак на най-горното стъпало. За миг Стефани помисли, че ще се препъне и ще падне, но не — момичето в черно запази равновесие. Жалко.
	— Ще ме убиеш ли?
	— Естествено — отвърна Стефани. — Ще те убия и така ти няма да убиеш родителите ми.
	— Не аз ги убивам. Даркесата ги убива.
	— Даркесата _си_ ти — поправи я Стефани, следвайки я стъпка по стъпка надолу по стълбите. — Малкото гласче в главата ти? Това не е някаква друга личност. Това е твоята собствена лоша страна. Твоята мрачна и извратена страна. Чуваш гласа й дори когато си окована и лишена от магически сили. На една крачка си от това да му се поддадеш, нали? Особено сега, след случилото се с Гастли. Само на една-единствена крачка. Не мога да го допусна.
	— Скълдъгъри ще узнае. Той…
	— Той ще реши, че отново са те пленили. А когато разбере истината, ще убия и него. Но той нищо няма да заподозре. Никой нищо няма да заподозре.
	— Няма да ти позволя да заемеш мястото ми!
	— Позакъсняла си със заповедите.
	Валкирия стигна до долната площадка. Очите й вече блестяха от гняв.
	— Казваш, че ги обичаш? Виж се само! Ти си повредена. Не разбираш ли? Те не са в безопасност с теб! Ти не си човек, а някакво дефектно _нещо_! Преди пет години Скълдъгъри те застреля, за да имитира моята смърт. Оттогава насам създаваш все повече проблеми.
	Стефани се усмихна и последва Валкирия в хола.
	— Всъщност започнах да създавам проблеми малко преди да ме застрелят. Промяната стана в мига, в който Скълдъгъри ме извади от локвата — оттогава нещата за мен станаха други. Разбираш ли, аз знам всичко, което знаеш ти, но ти не знаеш всичко, което знам аз. Да те светна за правилата, по които съществуват отраженията. Правило номер едно: отражението не трябва да се оставя вън от огледалото за твърде дълги периоди от време. Опа. Правило номер две: отражението не притежава магически сили. Правило номер три: всеки човек има и може да има само едно отражение. Когато физическото тяло на едно отражение бъде унищожено или убито, то не може да се рестартира, нито пък е възможно да се създава ново отражение на същия човек. Защо, смяташ, тая война в момента се води от истинските хора, а не от хиляди отражения, заели местата им? Защото в такъв случай твърде много отражения ще бъдат унищожени. И правило номер четири: веднъж създадено, отражението трябва да излиза винаги и само от онази повърхност, в която е било създадено първоначално. В моя случай това е огледалото, което току-що унищожих. Скълдъгъри отлично знаеше колко е опасно да ме вади от друга, различна повърхност. Знаеше, че нещо може да се обърка. Но въпреки това ме извади от локвата. Така че, като се замислиш сериозно, цялата тая работа е по негова вина.
	— Чуй ме. Няма нужда да правиш това. Можем…
	— Кажи името ми.
	Валкирия се смръщи.
	— Какво?
	— Името ми. Кажи го. Искам да те чуя как казваш името ми.
	— Защо?
	— Защото ти изостави същото това име, а аз го приех за свое и сега искам да чуя как признаваш този факт.
	Валкирия загледа Стефани в очите, но не каза нито дума.
	Стефани вдигна Скиптъра.
	— Кажи го.
	— Няма.
	Сега беше ред на Валкирия да види как гневът блясва в очите на Стефани.
	— Кажи името ми!
	— Няма.
	Стефани направи крачка напред и удари Валкирия със Скиптъра по главата. Валкирия залитна и се блъсна в дивана.
	— Кажи името ми или ще те превърна на прах!
	Валкирия притисна с длан челото си, по което се стичаше струйка кръв. Погледна черния кристал и…
	— Няма начин да победиш, Стефани.
	Името. Това обикновено име, изречено от момичето, което се беше отказало от него, изведнъж накара цялото същество на Стефани да се изпълни с чиста радост — такава, каквато не беше изпитвала никога досега. И тази радост наля очите й със сълзи. Първите сълзи в живота й, които не бяха симулирани, с цел да отговорят на очакванията на околните. Първите й истински сълзи. И в този момент, в този великолепен момент, Стефани се превърна в истински завършена личност.
	Валкирия замахна с куртката си към Скиптъра, направи крачка напред и удари — удар, от който Стефани залитна. Ръката й се протегна, за да предотврати падането и при замаха събори половината от вещите на полицата над камината. Сега Скиптърът се оказа в ръката на Валкирия и тя го насочи право към Стефани.
	— Това е за Каръл — изръмжа.
	Но нищо не се случи.
	Стефани нападна отново, блъсна Валкирия, двете се преметнаха зад дивана. Проснаха се на пода зад облегалката му, Стефани първа скочи на крака, сграбчи Валкирия за косата и я изрита с коляно в лицето. Опита се да повтори, но Валкирия я улови за краката и я събори. Стефани се удари с гръб в масичката за кафе и въздухът излезе от дробовете й. Хлъзна се по пода, Валкирия седна отгоре й и я заудря. Стефани се прикри, доколкото можа, мъчейки се да си поеме дъх. Усети вкус на кръв.
	Ръката й затърси оръжието, но вместо Скиптъра напипа крака на масичката. Придърпа я над главата си и се опита да я задържи там, докато Валкирия я забута да я върне на предишното й място. Стефани все пак спечели няколко мига, в които да подиша нормално и да проясни погледа си, после Валкирия грабна масичката и я запрати настрани. Стефани се надигна рязко от пода, претърколи се, двете се затъркаляха отново и отново, събаряйки лампата, останала като наследство от бабата на Стефани.
	Последва хаотично боричкане, Стефани отново се оказа по гръб на пода, Валкирия стисна китката й и се замъчи да й счупи ръката. Стефани усети каква е хватката и парира, като преметна Валкирия през себе си и я просна по корем. Нахвърли се отгоре й и плъзна ръка около шията й, но Валкирия се приведе и я ухапа здраво, Стефани изписка и дръпна глава назад, а точно тогава лакътят на Валкирия я улучи в окото.
	Стефани се изтърколи настрани, виейки от болка. Миг по-късно ботушът на Валкирия я изрита в ребрата. Със замъглен поглед Стефани видя как Валкирия отиде решително в кухнята и взе от плота кухненски нож.
	Стефани се насили да се изправи, заоглежда се за Скиптъра. Валкирия пристъпи обратно в хола, а Стефани се хвърли към камината и грабна ръжена.
	— Ще ме намушкаш, а? — попита задъхано. — Наистина ли се каниш да ме намушкаш и да ме убиеш?
	— Ти въобще не си жива — отвърна Валкирия.
	Стефани замахна с ръжена, Валкирия отскочи, после посегна и мушна с ножа напред, но Стефани я перна с желязото по китката. Ножът падна на пода, ръженът замахна отново и фрасна Валкирия по главата. Валкирия залитна, а Стефани я изрита и я запрати директно в затворената врата към задния двор — от удара стъклото се напука. Валкирия избегна следващия замах, улучи Стефани с лакът и Стефани замахна отново, но на сляпо и улучи само въздух. Валкирия я сграбчи, повдигна я, а после подът удари силно Стефани и тя остана да лежи в мрак. Чуваше само собственото си дишане, после Валкирия простена и се изправи. А след това и двете момичета чуха как към къщата приближава кола и спира отпред.
	Стефани отвори очи. Валкирия стоеше права, замръзнала на място. Двигателят на колата замлъкна. Шофьорската врата се отвори и затвори.
	— Мама — промърмори Стефани. — Наистина ли искаш да завари и двете ни тук?
	Валкирия сведе към нея разширени от тревога очи.
	— По-добре се махай — рече й Стефани. — Ще поздравя мама от твое име.
	Входната врата на къщата се отвори.
	— Стеф? — повика я майка й. — Прибрахме се!
	— Мамо! — извика Стефани. — Помощ!
	Валкирия се извъртя, грабна куртката си от пода, прикри се с нея и се хвърли към вратата към двора. Майката на Стефани се втурна в хола, стиснала Алис в прегръдките си. В същия миг Валкирия скочи, изхвърча с трясък през стъклото, а майката на Стефани нададе вик. Валкирия се препъна, но се удържа и продължи да тича през целия двор, а в дъното му се прехвърли през зида и изчезна.
	Алис плачеше, майката й беше на колене до Стефани на пода, а Стефани с всички сили се мъчеше да не се усмихва от задоволство.


>	55.
>	Подслон

	Валкирия остави Хагард зад гърба си. Тичаше напред през ливадите, като се стараеше да се държи настрани от пътищата. Ченгетата със сигурност бяха вдигнати под тревога да търсят момиче с черни дрехи, така че не беше никак добра идея да допусне да я задържат и да се налага да се среща с родителите си в ареста. Стигна пеша до съседното градче, изчака слънцето да залезе, отиде на плажа, избра си местенце сред дюните и легна. Метна куртката отгоре си и се сви на кълбо. Смяташе, че въобще няма да успее да заспи. Не че не беше уморена — направо примираше от изтощение — просто умът й беше превъзбуден. Мислите й се блъскаха една в друга и тя все не успяваше да ги успокои. Нямаше телефон, нито пари да си хване такси, колата й беше в гаража у дома, а ключовете — у отражението.
	_У Стефани._
	Да, Стефани, както сега беше решила да се нарича. Стефани, смахнатата убийца със Скиптъра, превзела семейството на Валкирия. Валкирия сама си беше виновна за всичко, разбира се. Много добре знаеше, че нещо не е наред с тъпото отражение. От години го знаеше. Дори беше говорила със Скълдъгъри за това, но никога не беше вземала въпроса достатъчно насериозно. Никога не беше настоявала да се намери решение на проблема. Най-вече защото винаги се беше опасявала, че въпросното решение може да наложи да се отърве от гадното отражение и да се върне към предишния си живот. А това Валкирия не можеше да направи. Не и при положение че със Скълдъгъри приключенията и вълнението бяха на всяка крачка. Никога нямаше да бъде в състояние да се откаже от тях.
	По същия начин се беше отнесла и към проблема с Даркесата. Трябваше да се откаже от всичко в същия момент, в който беше осъзнала, че магьосницата, която всички долавящи виждаха в кошмарите си, е самата тя. Трябваше да обърне гръб на магическия свят. Трябваше окончателно да престане да прави магии, да не разменя и дума повече със Скълдъгъри, да не позволява никога на гласа в главата си да взема превес. Но тя, разбира се, не беше сторила нищо подобно.
	_Просто ти беше твърде забавно, за да се откажеш._
	Колко магьосници й бяха благодарили, задето е спасявала света? Колко магьосници я бяха наричали героиня? А истината беше друга: Валкирия беше твърде голяма егоистка, за да бъде героиня. Беше твърде… Как беше думата?
	_Самовлюбена._
	Точно така. Беше твърде самовлюбена. Беше лъгала самата себе си непрекъснато: беше си казвала, че върши добро, че спасява животи. Беше си казвала още, че когато удари часът, че когато Даркесата се опита да поеме контрола, това няма да й се удаде, че тогава Валкирия ще се окаже достатъчно силна, за да надвие тъмната си страна. Дори и след големите проблеми, които беше създала Даркесата, момичето продължаваше заблудено да си мисли, че все пак ще излезе победителка, когато ножът наистина опре до кокала.
	_Ще ти се._
	Валкирия се обърна на другата страна и подпъхна куртката под брадичката си. Насили се да мисли за Гастли и отново усети болка. Помисли и за Страха, почувства се виновна, задето за неговата смърт се беше сетила само мимоходом, а после мислите й се върнаха към Гастли и тя заплака.
	Не смяташе, че ще успее да заспи, но заспа и сънува как й режат пръстите, как й изваждат едното око и как убива Каръл. Когато се събуди, беше вече съмнало. Изправи се трепереща и изтупа пясъка от дрехите си. Облече куртката и дръпна ципа, после си тръгна от плажа, обвила раменете си с ръце. Стомахът й къркореше от глад. Отиде до автобусната спирка и седна там заедно с хората, които чакаха да стигнат на работа и на училище. Автобусът пристигна и Валкирия остави всички пътници да се качат преди нея. Междувременно прибра набързо косата си на опашка, качи се от първата врата и се усмихна на шофьора.
	— Нямам никакви пари — каза му.
	— А билет имаш ли? — попита я той.
	— Не. Но наистина трябва да стигна до града.
	— Не мога да ти помогна — шофьорът задържа вратата отворена, чакайки я да слезе обратно.
	_убий го убий го убий го убий го убий го убий го_
	Шофьорът продължаваше да я гледа очаквателно.
	— Май нямаш намерение да слизаш.
	— Не — отвърна момичето — и още веднъж много се извинявам. Никога преди не съм правила това, но наистина нямам пари, телефонът ми не е у мен, а просто се налага да ида до града и…
	Шофьорът въздъхна.
	— Добре, от мен да мине. Но да не се повтаря.
	— Благодаря ви. Сериозно. Много ви благодаря.
	Валкирия си намери място и се отпусна на седалката. Слава Богу за готините шофьори на автобуси.
	В града целуна шофьора по бузата за добротата му и слезе. Прекоси река Лифи, забърза по улиците и си проправи път през тълпите туристи из Темпъл Бар. Самото студио за татуировки на Финбар Ронг също беше татуирано отвън — помещаваше се в покрита с графити сграда, която изпъкваше сред по-консервативните си съседи. Когато момичето влезе, студиото беше както обикновено празно, но в следващия момент един глас се обади иззад гърба й:
	— Време беше.
	Валкирия се завъртя на място. Скълдъгъри излезе от задната стая, момичето се хвърли на врата му и го прегърна така здраво, сякаш искаше да натроши всичките му кости. Сълзите й намокриха сакото му. Днес беше облечен в тъмносиньо. Толкова хубаво беше да го види не в бойното снаряжение, а отново в нормален костюм!
	— Другите са горе — каза скелетът, — освен Сарацен и Флетчър. Сарацен излезе да купи нещо за обяд. Танит и Донегън разказаха през какво сте преминали. Не бой се, всичко ще бъде наред.
	Валкирия вдигна очи към него.
	— Гастли…
	— Знам — отвърна кротко Скълдъгъри.
	— Но във видението на Касандра… Видяхме го там с Танит, видяхме ги да се целуват…
	— Също така видяхме и Ревъл на колене и точно затова пратихме Гастли и Антон с него. Променихме бъдещето, Валкирия. Но Ревъл ще си плати за всичко, което стори. Давам ти дума. Хайде. Имаме да кроим планове — и той пое към стълбите.
	— Чакай. Скълдъгъри, моето… Отражението. Опита се да ме убие.
	Скелетът наклони глава.
	— Моля?
	— Нарекла се е Стефани. Вече не е… Сега е различна. Иска семейството ми. Иска живота ми. Скиптърът на Древните е у нея.
	— Как така?
	— Аз съм го донесла със себе си, тоест Даркесата го е донесла от паралелната реалност, но явно не сме забелязали, че е станало така. Мислех, че Скиптърът е останал при Меволент. Но сега е у отражението. У Стефани. Трябва да се върнем в Хагард.
	Скълдъгъри помълча, преди да отговори.
	— Ако искаш да се върнем, добре, ще се върнем. Но не мисля, че се налага да го правим. В момента семейството ти си има защитник, който разполага с твоите познания, твоите умения и твоята интелигентност. Да, отражението може и да няма магически сили, но Скиптърът е у нея. Валкирия… Знам, че ще ти прозвучи странно, но в момента вашите са във възможно най-пълна безопасност.
	— Но тя е повредена!
	Скълдъгъри кимна.
	— Само кажи и се връщаме у вас.
	Момичето го погледа миг-два, после раменете й увиснаха.
	— Окей. Стефани може да почака.
	— Ще ти върнем семейството, Валкирия. Обещавам — отговори скелетът и пое по стълбите.


	Сарацен се върна с обеда и момичето яде лакомо, прокарвайки хапките с вряло кафе. Танит седеше на тавана по турски с главата надолу. Под нея двамата Ловци на чудовища пиеха безалкохолно, а Сарацен и Векс стояха до прозорците и наблюдаваха улицата. Сангуайн седеше в ъгъла, далеч от всички, самичък седеше и Финбар и търпеливо чакаше разговорът да започне.
	Скълдъгъри свали шапката си, оправи ръба на периферията и пак си я сложи. Домът му беше под наблюдение, така че нямаше достъп до останалите си костюми.
	— Шапката е идеална — обади се Векс.
	Скелетът поклати глава.
	— Обезформила се е. Съсипана е направо. Мога спокойно да я изхвърля. Вече няма как да бъде спасена.
	— Нали се сещаш, че Гастли не беше единственият шивач в Дъблин.
	— Не, но беше най-добрият — отвърна Скълдъгъри. — Как да се върна към услугите на обикновен шивач? Аз се придържам към определени стандарти все пак!
	— Също така имаш и цяла стая, пълна с шапки, които Гастли ти е изработил. Мисля, че ще ти стигнат за дълго.
	— Не съм много сигурен — рече скелетът и вдигна решително глава. Всички замълчаха. — И така, за протокола, ето кратко обобщение на събитията. Щитът над страната е свален. Не знаем как е станало, нито по каква причина, но фактът си е факт. Върховният съвет е установил власт над Ирландия. Единственото място, което не е под техен контрол, е Роърхейвън, тъй като е покрит с друг щит, който, слава Богу, си е още на мястото. Разбира се, генерал Мантис е обсадил града и е само въпрос на време да проникне в него. Междувременно Убежищата в рамките на самия Върховен съвет се обръщат едно срещу друго с очарователна последователност. Силно се надявах неразбирателствата им да се дължат на факта, че най-сетне почват да си дават сметка за несправедливостта на тази война, но надали е така — явно се мъти нещо много по-сериозно.
	— Кажи за Ревъл — обади се Валкирия.
	Скълдъгъри я изгледа.
	— Ревъл все още е в Роърхейвън.
	— Искам да кажа, той защо постъпи така? Какво иска? Той е мистериозният мъж, когото с теб толкова време търсихме, нали? Значи е в съглашение с Мист от самото начало. През цялото време си мислехме, че той и Гастли са в единия лагер, а Мист е изолирана в другия, а всъщност изолираният е бил Гастли. Но, за Бога… Защо?
	— Нали изгледа записа от камерата? — отговори Скълдъгъри. — Чу какво каза Мист. Искат уорлоките да нападнат Дъблин, а после всички магьосници да се съюзим срещу тях и да ги отблъснем от смъртните. А след това, когато съществуването ни излезе наяве, когато ни обявяват за герои, да поемем властта. Смъртните вече ще ни обожават. Докато не си дадат сметка, че са завладени. Но тогава вече ще е твърде късно да сторят каквото и да било, за да ни попречат.
	— Никога не съм осъзнавал колко коварен е Ревъл — обади се Векс. — През всичките тези години беше сподвижник на Коривъл Двойни, разговаряше с магьосници с роърхейвънски убеждения, уверяваше ги, че мисията им е да защитават смъртните, а не да ги управляват. А какво се оказа накрая? Че всъщност си е съставял списък с магьосниците по света, които на драго сърце биха завзели властта над смъртните хора. Кой знае какво още е намислил?
	— Ами и ние можем да си съставим един списък — отговори Скълдъгъри. — В заговор с Изтезанието и мадам Мист, Ревъл е стоял и зад разрушаването на Убежището тук в Дъблин, и е отговорен за всички, които загинаха тогава. Преместването в Роърхейвън също беше негова идея. Смятам, спокойно можем да приемем, че пак той е убил Коривъл Двойни, за да заеме мястото на Върховен маг, като е освободил Останките, за да прикрие атентата с хаоса, който те създадоха. После е организирал сам покушенията срещу себе си, за да му прехвърлим пълния контрол над секачите. Пак той е освободил Шон Макин от ареста, защото се е надявал, че Китана и приятелчетата й ще започнат да нападат смъртни публично. Когато това не се случи, се е върнал към плана с уорлоките. Този план от своя страна е бил задвижен за пръв път преди пет години, но очевидно е планиран поне от век.
	— Още малко и ще почна да му се възхищавам — обади се Сарацен, — но няма такава опасност, защото го мразя твърде много.
	— Един факт обаче остава — каза скелетът. — Ние може и да имаме проблем с Ърскин Ревъл, но въпреки това се нуждаем от Роърхейвън, за да се опълчим на Върховния съвет. Финбар?
	Татуировчикът кимна, изправи се и се окашля.
	— Да, благодаря за вниманието, Череп. Е, както повечето от вас знаят, последните две години бяха трудни за мен. По време на драмата с Останките някой или нещо, което няма да назова по име, но което в момента седи надолу с главата на тавана, влезе в главата ми и ме принуди да насиля твърде много способностите си на долавящ.
	— Разказваш го така, все едно не ти беше забавно — обади се Танит.
	Финбар погледна Скълдъгъри.
	— Не разговарям с нея. Моля те, кажи й да не ме прекъсва. Няма начин да говоря с нея.
	— Финбар — рече Танит с престорена обида, — защо да не сме приятели? В някакъв момент аз _бях_ теб. Знам всичко за теб. Всичките ти тайни мисли, малките ти желанийца…
	— Затваряй си устата, Танит — нареди Скълдъгъри. — Финбар, моля те, продължавай.
	Финбар отново се прокашля.
	— Така, добре, продължавам. Както и да е, напоследък трябваше да съм много внимателен към какво отварям съзнанието си. Но тази сутрин имах видение. Видение за самия мен. Аз не… Долавящите принципно не получават видения за себе си, но ето ти на, в моето видение аз съм тук, в тази стая и гледам през онзи прозорец и… и по улиците има хора, някои ходят, други се носят във въздуха и всички изстрелват светлинни лъчи, сградите избухват, а смъртните откачат или направо се изпаряват, когато ги улучи такъв лъч. Има и ченгета, много ченгета, които стрелят в отговор, но без успех. А после един лъч улучва студиото и има много трясък и шум, и аз се оказвам в капан, и после един от странните хора приближава, и аз вдигам очи, и видението се задълбочава, защото аз, такова, един вид влизам в главата му, сещате ли се? И виждам онова, което вижда той. И внезапно осъзнавам какъв е този човек — той е уорлок и аз го виждам в Убежището, застанал вътре в една машина, и по звука познавам, че това е оня Усилвател, за който всички приказвате, и освен оня в машината, в стаята има още тридесет-четиридесет уорлоки. И всичките се напомпват с това, дето им го дава Усилвателят. А глутницата им я води един грамаден плешив тип с повече мускули, отколкото съм виждал през живота си.
	Валкирия погледна Скълдъгъри.
	— Какво ще правят уорлоките в Убежището? Нали си въобразяват, че Отдел Х съществува? Не би ли трябвало да нападат само смъртни?
	— Какво значение изобщо има? — обади се Сангуайн. — През щита над Роърхейвън не може да мине никой — нито уорлок, нито човек.
	— Аз видях друго — отговори Финбар. — Щом влязох в главата на оня тип във видението, го видях как избива всички магьосници, които му се изпречват на пътя. А после всичките уорлоки влязоха в Убежището и използваха Усилвателя, а след това вече никой не можеше да ги спре. Дъблин… Дъблин беше разрушен. Ако това във видението се сбъдне, Ирландия май ще е само началото на цялата разруха.
	Град в руини. Валкирия вече беше виждала същата картина.
	— От всички в долината не само ние се изплъзнахме от плен — рече Скълдъгъри. — Още няколко групички се измъкнаха. Свързах се с някои от тях. Дочули са, че шестима експерти по научна магия се канят да влязат в страната днес под малък конвой. Допускам, че Мантис ще ги използва, за да опита да свали щита над Роърхейвън.
	— Значи ние пък ще ги пресрещнем и ще ги спрем? — попита Сарацен.
	— Да, вие ще се заемете с тази задача — отвърна Скълдъгъри. — Ще ги плените, ако е възможно. Няма да е лесно, охраната сигурно ще е много плътна.
	— Ами ти? — попита Сангуайн. — Ти какво ще правиш, докато ние се борим с непреодолими трудности?
	— Аз и Валкирия ще променим бъдещето. За да попречим на уорлоките, а и на Върховния съвет да се доберат до Усилвателя, ще се наложи ние сами да открием начин да проникнем през щита. По тази причина аз и момичето отиваме да търсим Флетчър.
	Донегън изправи рамене.
	— Жената, с която ме свърза моят африкански контакт — Ажуога — се оказа Невеста на кървавите сълзи.
	Скълдъгъри се обърна да го погледне.
	— Този твой контакт може ли да ни помогне да я намерим?
	— Боя се, че не. Преди два дни са го намерили мъртъв. Невестите не оставят свидетели.
	— Ефикасно, но твърде досадно от наша гледна точка. Добре. Имаме и други начини да я издирим.
	— Ако ме искате, мога да дойда и аз — предложи Сарацен.
	— Не, ще си необходим тук, за да се справите с конвоя.
	— О, сигурен съм, че Декстър ще се оправи и без мен.
	— Няма да се оправя — отвърна Декстър. — А ти няма да ходиш на лов за Невести на кървавите сълзи и точка по въпроса.
	Валкирия сбърчи чело.
	— Какво им е толкова специалното на тия Невести?
	Сарацен я изгледа втренчено.
	— Ще видиш — отвърна й. — Ако някой някога ме плени и ме окове, искам това да са Невестите. А, да — да си вземеш слънцезащитен крем.
	— Слънцезащитен ли? — повтори момичето. — Защо? Къде точно отиваме?
	Скълдъгъри обърна поглед към нея.
	— В Африка — рече.


>	56.
>	Документалният филм

	Сенките на Чайна не се отделяха от нея и за миг. Където и да идеше тя в Роърхейвън, те бяха зад гърба й. Красавицата не знаеше имената им. Бяха просто двама магьосници, но от тях измъкване нямаше. Не че тя се опитваше да се измъкне. Беше се съсредоточила изцяло върху това да възстанови силите си, а не да се отърве от хората, назначени да я държат под око. Вече беше кръстосала отвратителното им малко градче нашир и надлъж. Сега се разхождаше около тихото езеро, докато не стигна до щита. От другата му страна ясно виждаше армията на Мантис, която се подготвяше да атакува. Подготвяха се вече дни наред.
	Когато се върна в Убежището, Ревъл я чакаше. Виждаше го за пръв път след деня, в който той уби Гастли Биспоук. Зад гърба му стоеше Черният секач, мълчалив и неподвижен като труп.
	— Рано се прибираш — рече й Ревъл. — Обикновено се разхождаш още час.
	Чайна му се усмихна.
	— Сенките ми се умориха.
	— А, да, не ги бива особено да се прикриват, нали? Надявам се, че ще ме извиниш, Чайна, но ти предаваш хората около себе си твърде често. Едва ли ще ти струва някакво усилие да предадеш и нас.
	— Да предам единствените хора, които се грижат за безопасността ми? — учуди се красавицата. — Достатъчно добре ме познаваш, за да ти е известно, че аз се ръководя само и единствено от личните си интереси. Винсънт Фоу и неговата групичка дегенерати се намират от _външната_ страна на вашия славен щит. Повярвай ми, нямам намерение да правя нищо, което да застраши мястото ми вътре под същия този славен щит.
	— Мадам Мист ми каза, че напоследък доста говориш по телефона. Не се бой, не те подслушваме. Толкова защити си наслагала на телефона си, че се чудя как и ти самата можеш да говориш по него. Но един от нашите малки последователи паяци си е записвал всеки път, когато някой ти е звънял.
	— Аз съм много търсено момиче.
	— Е, точно там е работата. Това вече не е вярно, нали? Търсена беше преди Елиза да изгори библиотеката ти.
	— Временна спънка, нищо особено. Информаторите са изключително непостоянни хора: боят се от несигурността и от силните шумове. Но сега, когато съм част от Убежището, когато явно съм се съюзила със самия Ърскин Ревъл, някои стари контакти се подновиха. Отново дочувам доста неща.
	— Има ли сред тях нещо интересно за нас? Може би нещо полезно, което да ни мотивира да те задържим още известно време под наша защита?
	— Май поназнайвам нещичко, което да те заинтригува.
	— За Скълдъгъри?
	— За уорлоките.
	— Те не ме притесняват. Може да са могъщи, но са шепа хора. А и не смятам, че Роърхейвън е тяхна цел. Имам всички основания да смятам, че ще нападнат Дъблин.
	— А може би е време да почнеш да се притесняваш. Помниш ли какво са Окаяници?
	Ревъл сбърчи вежди.
	— Да, струва ми се. Съществували са преди аз да се родя, преди още ти да се родиш. С две думи, представлявали органични Кухи хора. Изкуствени хора, сглобени от други хора.
	Чайна кимна.
	— Така е. Вместо от зловонен газ и хартия Окаяниците са направени от плът, кръв и вътрешности. По тази причина те непрекъснато гният. Заради свирепостта им никой не е правил Окаяници от хиляда години. До днес.
	— Шаривари разполага с Окаяници?
	— Категорично. С колко точно обаче, не мога да кажа. Зависи от колко време е планирал настоящото нападение.
	Ревъл бавно кимна. Чайна отлично виждаше, че за него това е неочаквано развитие. След всичко, което беше сторил, сега на магьосницата й беше приятно да го вижда притеснен.
	Но Върховният маг рязко се откъсна от мислите си.
	— Интересно! — обобщи. — Но съм сигурен, че не е нещо, с което да не можем да се справим. Всъщност, искам да те помоля за една услуга.
	— Нима?
	Ревъл махна с ръка и двама мъже пристъпиха напред. Единият — одърпан и с брада — носеше камера. Другият беше гладко избръснат и с бележник в ръка.
	Ревъл се усмихна и пусна в действие прословутия си чар.
	— Чайна Сороуз, позволи ми да ти представя Кени Дън и Патрик Слатъри.
	Двамата смъртни се вторачиха в магьосницата и по бузите на Кени плъзна руменина.
	Слатъри пристъпи напред.
	— Не изкарвам кой знае колко пари, но ще ви ги дам до последната стотинка. Ще ви дам всичко, което пожелаете. Знам, че едва сега се запознаваме, но усещам, че между нас има връзка, истинска връзка, а това не се случва всеки ден, не е нещо, което човек може да пренебрегне с лека ръка. Така че, ето ме, просто едно момче, което признава любовта си пред едно момиче.
	Кени се изстъпи рязко пред него.
	— Тая реплика я е откраднал от един филм.
	— Не е вярно — избъбри Слатъри.
	— Откраднал я е. От „Нотинг Хил“.
	— Само последната част от изречението.
	— Аз никога няма да открадна реплика от филм, за да говоря с вас! — пламенно рече Кени, взрял се дълбоко в очите на Чайна. — Вие заслужавате много повече. Заслужавате поезия и оригиналност, заслужавате всичко, всичко на този свят. Аз не заслужавам _вас_, но… Но ако ми дадете шанс, може би ще успея да се превърна в онзи мъж, когото е възможно един ден да заобичате.
	— И тая реплика е от филм! — прекъсна го Слатъри.
	— Не е вярно — оправда се Кени. — Само звучи като от филм, защото идва от сърцето ми!
	— Моята беше от сърцето ми!
	— Твоята беше от дивидитата ти вкъщи!
	— Вкъщи нямам „Нотинг Хил“! — присмя му се Слатъри. — Единственият филм на Ричард Къртис, който имам, е „Наистина любов“, защото е наистина, наистина хубав любовен филм!
	— Не съм го гледала — издума Чайна.
	— Ще ви го дам да го изгледате, ако искате — избърза Кени.
	— Господа! — Ревъл се беше наслушал. — Помолих Чайна да поговори с вас като част от опита ми да ви убедя да се ангажирате да предадете посланието ни на света. Чайна, неколцина от хората ми са се натъкнали в Дъблин на тези двама индивиди, които обикаляли и задавали всякакви чудновати въпроси. Заловили са ги, доведоха ми ги и аз видях в тяхно лице възможност да си направим услуга — услуга на магическата общност и на магическото изкуство като цяло. Господа, в края на краищата, вие снимате документален филм за нас, нали? Няма ли да е най-добре ние самите да ви помогнем да го изработите?
	Кени заговори на Ревъл, но очите му не се откъсваха от Чайна.
	— Ние сме журналисти — рече. — Имаме си журналистически… етичен кодекс. Това, което предлагате… това, което предлагате, звучи така, като че ли се каните да ни нареждате какво можем и какво не можем да… така де… заснемаме.
	— Нищо подобно — отвърна Ревъл. — Имах предвид, че ако — не дай си Боже! — някой нападне смъртното население на страната, вие ще притежавате заснет доказателствен материал за това, че ние, магьосниците, първи сме се притекли на помощ на смъртните. Ако подобен филм бъде излъчен по света, всички смъртни ще узнаят, че ние не сме заплаха за тях, че няма никаква причина да се боят от нас. Всъщност, вие може би дори ще имате полза от нашите… насоки по отношение на филма си.
	— Звучи ми като пропаганда — отвърна Слатъри, без да спира да се усмихва на Чайна. — Ние сме журналисти… нашият дълг е само към… така де… как беше думата… към истината…
	Чайна загледа двамата журналисти изразително и се усмихна.
	— Моля ви?
	Слатъри изскимтя, а Кени закима толкова енергично, че насмалко да си счупи врата.
	— Добре, както кажете, няма проблем, обичам ви.
	— О! — изчурулика Чайна. — Много благодаря!


>	57.
>	Слънчево изгаряне

	Джипът забави ход, Скълдъгъри изключи двигателя и двамата с Валкирия слязоха. Първото, което направи впечатление на момичето, беше студът. Нямаше нито едно облаче и небето беше обсипано с повече звезди, отколкото беше виждала през живота си. Възхищението й обаче отстъпи пред една мощна прозявка. Полетът беше дълъг, след това още по-дълго бяха пътували с джипа, цялата беше натъртена и преуморена. Не знаеше името на селцето, пред което се намираха в момента, но то беше кацнало свенливо в покрайнините на пустинята Сахара… Като покорно кученце, което чака да го погалят.
	От сенките изникна мъж и се приближи към тях с усмивка.
	— Детективи — поздрави ги и им стисна ръцете, — името ми е Тау. Съветът на старейшините ме прати да ви посрещна и да ви предложа услугите си. Разбирам, че бихте искали да посетите обиталището на Невестите на кървавите сълзи?
	— Те държат в плен наш сътрудник — рече Скълдъгъри. — Тук сме, за да ги помолим да ни го върнат.
	— Не е известно Невестите някога да са връщали нещо, което са си присвоили.
	— Планираме да сме много убедителни — намеси се Валкирия.
	Тау се усмихна.
	— Ще ви се наложи. Невестите живеят в гигантска пирамида западно от тук. Елате с мен. Ще ви отведа до превоза ви.
	Тау пое покрай крайните къщи на спящото село. Куче пресече пътя им, изгледа ги без капка интерес и продължи напред.
	— Разбрахте ли новината? — обади се водачът им. — Ренато Бисахалани е мъртъв.
	В гласа на Скълдъгъри се долови изненада.
	— Кой го е убил?
	— Наемници, доколкото чух — отвърна Тау. — Капят като мухи, а? Щастлив съм, че никога през живота си не съм се радвал на достатъчно уважение, че да ме изберат за старейшина — и се изкикоти.
	Зад полуразрушена варосана стена беше паркиран пикап. Изведнъж пръстенът на ръката на Валкирия стана студен като лед.
	Тя посегна полека, сложи длан на лакътя на Скълдъгъри и двамата забавиха крачка. До едното задно колело на пикапа лежеше черна неясна купчина. Тау я забеляза и се закова на място. Скълдъгъри потупа на свой ред момичето и й посочи камара изпочупени грънци наблизо. Зад чирепите лежеше друго тяло.
	Тау се обърна, лицето му потъмня. А после дланта му започна да припуква от енергията на усилващия се лъч, той вдигна ръка, но в последния момент едра фигура изникна незнайно откъде, блесна меч и отсече ръката му до китката.
	Тау изпищя, залитна назад, мечът изсвистя отново и го обезглави.
	Скълдъгъри остана напълно неподвижен, но Валкирия с усилие се сдържа да не се хвърли напред. Не посмя обаче, защото скелетът виждаше в тъмното, но нейните очи не се справяха толкова добре.
	— Извинявам се за драматичната поява — обади се от мрака Фрайтнинг Джоунс и пристъпи към тях, бършейки острието си. — Хората им ме издебнаха от засада тая сутрин. Единият го оставих жив достатъчно дълго, за да науча плановете им. Скълдъгъри, добре изглеждаш! Валкирия, както винаги за мен е удоволствие да те видя.
	Макар че и преди беше срещала Фрайтнинг, Валкирия едва овладя желанието си да направи реверанс. У спокойния африканец имаше нещо изконно царствено — държеше се сдържано и благородно като господар.
	— Кои са тези „те“? — попита Скълдъгъри.
	— Пирати — отвърна Фрайтнинг. — Не се сещам за подходящо определение. Крадат и грабят, а ако за плячката им се предложи достатъчно висока цена, продават я. Това планираха да сторят и с вас. Върховният съвет би платил пребогато, за да получи едного от вас или и двама ви с белезници на ръцете.
	— Но нали вие тук сте на наша страна? — обади се Валкирия. Очите й непрекъснато неволно се извръщаха към отсечената глава на Тау на пясъка.
	— В Африка има три Убежища — отвърна Фрайтнинг. — И в най-мирни времена те враждуват помежду си. Сега обаче старейшините са мъртви, така че мнозина от магьосниците се отцепиха и започнаха да се грижат само за собствените си интереси.
	— Как се справят заместниците на Убунту? — попита скелетът.
	— Ами гледат да си вършат работата. Стараят се. Ревъл направи усилие и подбра правилните хора — чернокожият магьосник сведе очи. — С дълбоко съжаление научих за Гастли. Беше ми приятел, беше и добър човек. Не можах да повярвам, че е загинал от ръката на Ревъл.
	— Ще го накараме да си плати — отвърна Скълдъгъри.
	— Вярно ли е това, което каза Тау? — попита Валкирия. — За Бисахалани?
	— Вярно е — потвърди Фрайтнинг. — Зафира Керайъс е заела поста Върховен маг на Америка. В смутни времена живеем. Но да не се отклоняваме. Каретата ви чака — и той заобиколи пикапа. — Тя ще ви вози през по-голямата част от пътя, но от един момент нататък ще трябва да вървите пеша. Невестите живеят в пирамида, която може да се види само от определен ъгъл — вещиците много ценят личното си пространство. Самият аз никога не съм бил там, но са ми казвали, че ако вървите на юг-югоизток, рано или късно ще стигнете.
	— Рано или късно? — свъси се Валкирия. — Колко дълго ще трябва да ходим?
	— Не повече от седем часа.
	— Леле. Добре, че Скълдъгъри умее да лети.
	— А, боя се, че летенето е изключено.
	— Моля?
	— Невестите ще усетят веднага всяка необичайно силна проява на магическа сила. Може да хвърлите някое и друго огнено кълбо, ако ви се наложи. Но никакво летене.
	Валкирия се прегърби отчаяно.
	— Значи трябва да ходим пеша? Седем часа? По пясъка?
	— Донесъл съм ви малко вода.
	— А може ли вместо това да ме поносиш на гръб?
	Фрайтнинг се усмихна.
	— За мен щеше да е чест да те нося, но аз няма да ви придружа. Имам работа в Египет.
	Момичето на секундата обърна поглед към Скълдъгъри, който на секундата поклати отрицателно глава.
	— Но аз се уморих само от ходенето от нашия джип дотук — проплака Валкирия. — Едва ли ще издържа още седем _часа_.
	Спряха пред една двойна седалка, явно изтръгната от някой автобус. Тя си лежеше на пясъка, а когато двамата мъже не я подминаха, момичето се намръщи още повече.
	— Моля ви, не ми казвайте, че това е каретата — рече. Никой не отговори и тя продължи — Това си е седалка. Не виждам кола наоколо. Няма мотор. Няма колела. Каретите се теглят от коне. Къде са конете? — очите й изведнъж се разшириха и тя се огледа с интерес. — _Невидими_ коне ли са?
	— Дори и на Невестите на кървавите сълзи понякога им се налага да ходят на пазар за насъщни вещи — обясни Фрайтнинг. — Това е транспортът, който ползват. Седалката се движи с повече от двеста километра в час и никога не се отклонява от курса си. Доколкото знам, пътуването с нея до крайната точка на този курс ще трае девет часа.
	Валкирия го зяпна.
	— Значи ще седим на това чудо девет часа, пътувайки с нелепо висока скорост, а после ще трябва да вървим още седем часа? Въобще не ми се вижда практично!
	— Невестите пазаруват рядко.
	— То си личи.
	Фрайтнинг й подаде манерка.
	— Ето ти водата. Макар че едва ли ще ти потрябва. Ти си елементал, можеш да извличаш вода от влагата във въздуха.
	Скълдъгъри изтупа пясъка от седалката и се настани.
	— Колко Невести се очаква да срещнем?
	— Ако извадите късмет — отвърна Фрайтнинг, — нито една. В най-добрия случай ще влезете незабелязано, ще измъкнете Флетчър и заедно ще се телепортирате в Ирландия, преди някой въобще да е разбрал, че сте в пирамидата. Аз лично не обичам да си имам работа с вещици. Не разбирам магията им, пък и те просто… ме плашат. Но все пак да отговоря на въпроса. Доколкото съм осведомен, в пирамидата живеят около триста Невести. А всяка Невеста е следвана по петите от поне двама Посветени.
	Валкирия седна до скелета.
	— Какви са тия Посветени?
	— Смъртни мъже, които им служат — обясни Фрайтнинг. — Някои хора ги наричат „доброволни роби“. Подчиняват се на всяка дума на своята Невеста, без да се оплакват и без да задават въпроси. Най-вече защото езиците им са изтръгнати още в пубертета.
	— Не могат да говорят? Честно, не се сещам за нищо по-ужасно!
	— Аз се сещам за някои предимства на това да нямаш език — промърмори тихичко Скълдъгъри.
	Фрайтнинг се засмя.
	— Късмет, приятели, и лек път. Доколкото разбирам, ще прилича на влакче на ужасите в лунапарк.
	После тупна с длан облегалката на седалката, тя се издигна във въздуха достатъчно, че краката на Скълдъгъри и Валкирия да се откъснат от земята.
	— Най-добре се хванете за нещо — предложи Фрайтнинг, обърна се и се отдалечи, а седалката се стрелна рязко напред, увеличавайки скоростта си толкова внезапно, че гърбът на Валкирия залепна за облегалката.
	Полетяха право напред, далеч от селото, беззвучно се плъзгаха над пясъка, набирайки все по-голяма скорост. Въздухът изпълваше бузите на Валкирия и ги издуваше, а косата й стана буквално на нищо. Тя се закикоти и погледна скелета, който седеше спокойно, протегнал ръка пред себе си. Контролираше въздуха и дори най-лек ветрец не мачкаше ризата му.
	— Не бъди толкова скучен! — изрева момичето над воя на вихъра. Скълдъгъри леко обърна глава да я погледне. — Хайде де! Много е весело!
	Той само помръдна с брадичка, което беше неговият начин да извърти очи от досада, но после свали шапката си, притисна я до гърдите си и отпусна ръка. На секундата вятърът лепна вратовръзката на лицето му.
	Седалката се изкачи над висока дюна, после се спусна надолу от другата й страна, а Валкирия запищя, заля се от смях и стисна ръката на скелета. Сълзи течаха по бузите й и тя едва успяваше да вдигне ръка да ги избърше. Освен това вятърът съскаше силно, когато нахлуваше през празните очни кухини на скелета.
	— Татуировката! — провикна се момичето. — Сложи фасадната татуировка!
	Скълдъгъри се поколеба за момент, после докосна ключиците си. Фалшивото лице бързо плъзна по черепа, но чертите му не можеха да се закрепят. Бузите му веднага се издуха като тези на Валкирия, а очите се изпързаляха чак на тила му. Вятърът влизаше в ноздрите му и ги обръщаше наопаки, а момичето се смееше така, че вече не можеше дори да си поеме дъх. Чак сега усети и колко студено е всъщност, стисна още по-здраво лакътя на скелета, той вдигна ръка и успокои въздуха около тях.
	Валкирия ахна във внезапната тишина. Лицето на Скълдъгъри застина в нормално положение и той се обърна да погледне момичето с повдигнати вежди.
	— Достатъчно ли се повесели?
	— Кожата ми пари — оплака се тя.
	— Ами песъчинките са те изподраскали, като ги остави да хвърчат в лицето ти с двеста километра в час. Не съм изненадан, че ти пари. Трябваше да си сложиш маската.
	— Можеше да ми го кажеш одеве.
	— Как ще се научиш, ако те предупреждавам за всичко?
	Смъкнаха се от друга дюна. Под тях, край тях пясъкът беше тъмен. Над тях — безкрайното небе с безброй звезди.
	— Много е красиво — тихо каза момичето.
	— Има нещо такова.


	Валкирия се събуди. Главата й лежеше на рамото на скелета и преди още да отвори очи, тя усети, че светът е станал ярък, горещ и суров.
	Приседна и отлепи клепачи. Тъмните дюни под тях бяха станали златни, а безбройните звезди се бяха скрили зад бездънна светла синева. Седалката забави ход и спря на върха на една дюна. После Скълдъгъри престана да контролира въздуха и жегата се стовари върху момичето като юмрук.
	— Майчице — изграчи тя.
	Седалката се спусна на пясъка. Скълдъгъри стана и си нахлупи шапката. Валкирия му протегна ръка и той я издърпа да се изправи. Гърбът й беше схванат, краката — безчувствени и й беше страшно горещо. Беше й страшно, страшно горещо.
	Момичето си върза косата, разрови джобовете си за слънчевите очила и си ги сложи. Пийна доста от топлата вода в манерката, изтри уста и попита:
	— Ще трябва да ходим пеша седем часа? В тази жега? Не мога. Просто не съм в състояние.
	— Ще се справиш — отвърна небрежно Скълдъгъри и кимна наляво. — Натам.
	И тръгна. Валкирия го последва.
	— Твърде горещо е. Сериозно ги говоря. Предполага се, че дрехите ми ще държат хладно в топло време, но нещо не се справят.
	— Направени са да ти държат хладно в летен ирландски ден — обясни скелетът. — Опасявам се, че пустинята Сахара е съвсем друга бира.
	По пясъка се ходеше трудно. Ботушите й затъваха — прекрасните й ботуши, в които прекрасните й крачета бавно се сваряваха. Валкирия свали куртката и я върза на кръста си. Бронираната ръкавица малко й пречеше, но се търпеше.
	Скълдъгъри й хвърли поглед през рамо.
	— Не можеш да стоиш само по това.
	Момичето се погледна. Носеше розовата тениска, която Стефани беше купила. Прииска й се да я разкъса на парчета и да я изгори.
	— Защо?
	— Розово е.
	— Е, и? Бездруго не носим камуфлаж.
	— Освен че е розово, не е и бронирано. Трябва да си облечеш куртката. Предстои ни да се изправим срещу много опасни и непредсказуеми хора.
	— Които в момента се намират на седем часа път оттук.
	— Ще изгориш на слънцето.
	Валкирия измъкна от джоба си туба със слънцезащитен крем.
	— Най-високият фактор — обяви.
	Скелетът поклати глава и продължи мълчаливо. Момичето го последва, мажейки крем по ръцете и раменете си, по лицето и по деколтето. — Намажи ми гърба! — рече.
	— Сама си го намажи.
	— Не мога. Моля те?
	— Известно ли ти е колко трудно се маха слънцезащитен крем от тези ръкавици?
	— Не — честно си призна момичето. — А на теб известно ли ти е?
	Скълдъгъри спря и въздъхна. Валкирия му подаде тубичката и той малко грубичко я намаза отзад по врата и по плешките.
	После й върна тубата и тя се усмихна.
	— Благодаря.
	Той изсумтя, сложи шапката си на главата й и продължи нататък.
	— Искаш ли да попеем песни, докато вървим? — обади се пак момичето.
	— В никакъв случай! — отвърна скелетът.


	Вървяха от часове и манерката отдавна беше празна. Валкирия облиза сухите си устни. Беше си донесла слънцезащитен крем и черни очила, но не и вода.
	_Доста глупава постъпка за умно момиче като теб._
	Момичето намаза още крем върху парещата си кожа — тубичката вече почти беше свършила. Широкополата шапка на Скълдъгъри й спарваше, но поне хвърляше сянка на лицето й — Валкирия беше благодарна и на това. Всяко нещо, което носеше прохлада, беше добре дошло! Ако Скълдъгъри не беше тук, отдавна щеше да си е свалила всички дрехи.
	_Ама че гледка би било!_
	Валкирия се засмя.
	Скълдъгъри погледна през рамо.
	— Добре ли си?
	— Не бих казала. Май изпадам в делириум.
	Скелетът спря и я изчака да го настигне.
	— Изгоряла си.
	Момичето огледа ръцете си.
	— Няма такова нещо.
	— Свали си очилата.
	Валкирия бутна очилата напред на носа си и веднага видя колко червена всъщност е кожата й.
	— О, да му се не види! Погледни ме само! Аз съм варен омар!
	— Казах ти да не сваляш куртката.
	Тя го изгледа злобно.
	— Смяташ, че моментът е подходящ за тази реплика? Сериозно? За тази реплика _няма_ подходящ момент, а настоящият е _особено_ неподходящ! Тази вечер ще примирам от болки, а ти ми сервираш само едно „Нали ти казах?“. Вода. Дай ми вода.
	— Сто пъти съм те учил как да извличаш вода от…
	— Вече пробвах, а сега съм ядосана, горещо ми е, изгоряла съм, а ти току-що извърши _непростим_ грях, така че най-добре ще направиш да ми подсигуриш вода _на секундата_!
	— Е — отвърна скелетът. — Щом така поставяш нещата…
	После вдигна ръка, въздухът започна да блести и да трепка и над главата на момичето се оформи лека мъгла. Тя чувстваше лекото движение на въздушните потоци по кожата си, разбираше какво прави Скълдъгъри — как управлява влагата. Валкирия повдигна лице нагоре и мъглата се превърна в капки вода, които закапаха право в устата й.
	— О, страхотно! — изохка тя със затворени очи. — Още.
	— Ако искаш още — отвърна скелетът, — направи си сама.
	Валкирия го зяпна разстроено.
	— О, стига де! Само…
	— Никога няма да се научиш, ако върша всичко вместо теб. Няма вечно да съм тук да те пазя, нали се сещаш.
	— Смяташ да ме изоставиш ли?
	— Не и ако не ми се наложи. Но всичко се случва.
	Валкирия въздъхна и се повлече отново подире му.


	Положи всички усилия да извлече вода от въздуха, наистина всички усилия. Най-доброто, което постигна, беше малко облаче от капчици, но колкото повече вървяха, толкова по-трудно й ставаше да се концентрира. Най-сетне разбра, че не е в състояние да направи и крачка повече.
	— Вода — изскърца. Не можеше и да говори вече — устата й беше твърде пресъхнала.
	Скълдъгъри дори не я погледна.
	— Трябва да се научиш да правиш…
	— Вода или умирам. Ще умра. Напук на теб.
	Скелетът спря, обърна се и въздъхна.
	— Хубаво.
	Свали шапката си от главата й, вдигна и двете си ръце. Валкирия смъкна черните очила и обърна пак лице нагоре, докато мъглата се събираше над главата й. Този път беше сериозна, гъста мъгла. Истинска мъгла. Усещаше как въздушните течения се извиват и разместват при всяко движение на скелета, докато той извличаше влагата и я превръщаше във водни капчици. Много капчици. Дори не и капчици. Направо капки. Истински капки висяха във въздуха, сливаха се, оформяйки грамадни капки, които пък се събираха в локва — локвата висеше и се гънеше във въздуха, голяма локва, сериозна локва и…
	После локвата падна върху лицето на момичето, оплиска я и попи в дрехите й. Валкирия изписка от удоволствие, буквално изписка и отскочи настрани, но не можа да избегне водата. Преглътна всичко, което попадна в устата й, задави се и с див смях, който изригна незнайно откъде, загледа Скълдъгъри през кичурите мокра коса — чак сега си даде сметка колко самодоволен вид може да има един череп.
	— Не мога да повярвам, че го направи!
	— Нали плачеше за още.
	— Ама че детинщина!
	— Да, но за пръв път от часове насам си усмихната.
	Момичето отново се засмя, прокара длан по лицето си и втри водата в бузите и челото си. Толкова беше хубаво! Колко приятно беше косата ти да е мокра! Но само след миг почувства, че вече съхне под слънцето.
	— Би ли го направил пак? — попита.
	— С удоволствие.
	След като отново се наплиска и напълни манерката с вода, Валкирия пак пое след скелета. След час стомахът й заръмжа от глад. Още час по-късно и последните й сили я оставиха. Скълдъгъри я вдигна на ръце и я понесе, а момичето задряма в прегръдката му. Не знаеше колко дълго я беше носил, но отвори очи, когато един глас в главата й каза: _Събуждай се, сънливке._
	Пред тях пустинята блестеше и трепкаше в такава горещина, каквато момичето не можеше дори да си представи. Трептящият въздух се издигаше на височината на небостъргач и се намираше точно отпред. Скълдъгъри пусна Валкирия и тя се изправи на треперещите си крака. Отвърза куртката от кръста си и я облече, съскайки от болка, когато платът се плъзна по кожата й.
	Заради умореното момиче Скълдъгъри слезе по дюната съвсем бавно и Валкирия успя да го последва, без да падне. Приближиха до трепкащия въздух, а той не се отдалечи от тях, както се случваше обикновено. Остана на място, подобно на стена. Скълдъгъри наклони глава на една страна и подсвирна весело. После улови момичето за ръка, премести я леко настрана и в следващия момент трепкащата жега се раздвои пред очите й и Валкирия видя пирамидата.


>	58.
>	Невестите на кървавите сълзи

	Отне им близо половин час, докато изкачат гладките каменни стъпала до първата врата. Валкирия издържа около две минути, преди коленете й да се подгънат, така че изкара пътя до горе в ръцете на Скълдъгъри. Когато най-сетне той я остави на земята, тя се поизправи и се почувства така, сякаш изпълзява от горещо блато — всеки сантиметър от кожата й лепнеше, покрит с пот.
	— Чувствам се отвратително — рече тихо, повдигнала ръце встрани от нежелание да ги опира в тялото си. — Божичко, трябва ми душ.
	Скълдъгъри вече разчиташе въздуха, вдигнал ръка.
	— Първо да спасим Флетчър, после ще се къпеш. Как се чувстваш, ако оставим настрана това, че ти е горещо и си изгоряла?
	Валкирия искаше да му каже, че се чувства добре и няма нужда да се притеснява за нея. Но подобна лъжа щеше да застраши и двама им.
	— Чувствам се малко слаба — отвърна.
	— Тогава стой само зад мен. Ако ти кажа да бягаш и да се криеш, изпълняваш веднага. Да се изправиш срещу вещица не е същото като да се изправиш срещу магьосник. Тези жени са значително по-опасни.
	Двамата влязоха в пирамидата и хладната сянка вътре щеше да накара Валкирия да се усмихне, ако лицето не я болеше толкова, че не успяваше да му придаде никакво изражение. Тя пъхна слънчевите очила в джоба си. От двете страни на коридора пред тях се редяха стаи без врати, пълни единствено с рафтове, по които бяха подредени глинени делвички с най-разнообразни размери.
	— Ако се наложи да се разделим — прошепна Скълдъгъри, — среща отново тук.
	Валкирия промърмори тихичко и го последва до тежките завеси, които висяха в противоположния край на коридора. Скелетът ги дръпна полека и топла светлина прогони сенките край тях.
	Вътрешността на пирамидата представляваше гигантска кухина, изпълнена с многобройни продълговати площадки и пътеки, които се кръстосваха във всички посоки и водеха от една стена до друга. Самите площадки бяха свързани помежду си с мрежа от въжени мостове и стълби, стъпала и алеи под наклон. Някои пътеки бяха тесни, други — широки, трети бяха солидни, четвърти изглеждаха крехки като цигарена хартия. Но и върху най-крехките се издигаха постройки, стабилни, каменни постройки, макар че не бяха кой знае колко много. Затова пък навсякъде се виждаха многобройни шатри и палатки с различна големина — явно това беше най-предпочитаният от вещиците дом.
	Валкирия клекна до Скълдъгъри. Никой не проронваше и дума — и двамата наблюдаваха Невестите. Сега момичето разбра защо Сарацен каза, че, ако ще попадаш в плен, най-добре ще е да те пленят точно тези жени. Косите им бяха дълги, прихванати със сложна плетеница от златни ленти, а долната половина на лицата им беше скрита от ален воал. Носеха копринени поли с цепки буквално до кръста и бюстиета — всичко в червено. Коремите им бяха оставени открити. Наметалата им — макар че Валкирия не беше сигурна, че това са точно наметала — бяха също червени. Бяха от някакъв плат като коприна или шифон и се прикрепяха към раменете на вещиците с малки златни пръстени, както и към китките им с помощта на златни гривни. Наметалата трептяха на вълни при всяко движение, дори най-лекото. Над десните си лакти Невестите също носеха по една златна гривна, а сандалите им бяха привързани с красива оплетка от ленти, на вид твърде сложна и досадна, за да бъде практична. На бедрото им висеше закривен кинжал в богато украсена ножница.
	Подир всяка Невеста вървеше по един мъж и я следваше буквално навсякъде. Мъжете бяха голи, с изключение на простичък бял саронг, омотан на кръста им; главите им бяха гладко избръснати, а телата — мускулести. Посветените не вдигаха очи от земята и се движеха на точно шест крачки зад гърба на своята вещица. Системата се видя доста приятна на Валкирия.
	— Посветените вършат _всичко_, което Невестата им заповяда, така ли? — прошепна тя.
	Скълдъгъри я изгледа.
	— Престани да точиш лиги.
	— Не точа…
	— Престани веднага.
	Момичето въздъхна.
	— Хубаво. Та, къде смяташ, че държат Флетчър?
	— Не знам — отвърна Скълдъгъри. — От това, което съм чел за Невестите, помня, че вечерите и нощите им са неприкосновено време, прекарват ги сами. Заключват се всички врати и всяка Невеста се занимава, с каквото пожелае. Тогава е най-подходящото време човек да огледа пирамидата.
	— Как смяташ да стане? Дори не си носим сфера невидимка.
	— Ами ще го направим по стария изпит начин — отговори скелетът. — Ще се прокрадваме.
	— Звучи трудно.
	— Глупости. Прокрадването е фасулска работа. Само трябва да внимаваш къде…
	Той направи крачка вън от прикритието и неволно ритна камъче, което се изтъркаля по пода и се чукна в един от грънците наблизо със звучно пинг!
	— Голямата ми уста! — промърмори скелетът, когато една Невеста обърна очи към тях и го видя.
	Начаса зави аларма, а Невестите си заподвикваха предупреждения. Валкирия понечи да се изправи.
	— Долу! — нареди Скълдъгъри.
	Момичето го изгледа.
	— Какво смяташ да правиш?
	— Нещо неразумно — отвърна той и се втурна напред.
	Валкирия остана на място, скрита, заслушана във виковете, припукването на запратени лъчи и трошащи се камъни. Скълдъгъри примамваше Невестите след себе си и ги отвеждаше надалеч.
	_Изоставя те._
	Все така приведена, тя пропълзя обратно зад завесата, примижавайки срещу ослепителния правоъгълник светлина, който нахлуваше вън от пустинята и сочеше пътя към изхода. Къде да отиде? Къде да се скрие? Беше изтощена, слаба, изгоряла, а и сигурно беше получила топлинен удар. Ако излезеше, нямаше да стигне далече. Но и тук вътре не можеше да иде никъде. От самата мисъл да замахне, за да удари някого, я избиваше на плач.
	От вътрешната страна на завесата се чуха стъпки, момичето се стрелна и се скри в отворена стая от дясната страна на коридора. Долепи гръб о стената, като внимаваше да не докосва глинените делвички. Два, не, три гласа говореха бързо-бързо един през друг. Само единият приказваше на английски. Другите два езика бяха напълно непознати.
	Една от Невестите забъбри напрегнато.
	— Остави на мен — отвърна Невестата, която говореше английски.
	Още бъбрене, после…
	— Да, ще стане.
	Валкирия би сбърчила чело, ако кожата не я болеше толкова.
	_Ама че късмет! Разбираме какво казва подчинената, а не шефката._
	Валкирия надникна навън. Две Невести бързо излязоха през входа навън под ослепителното слънце и изчезнаха надолу по стъпалата. Логично. Някой беше проникнал в пирамидата им и сега се налагаше да разберат дали не е довел и подкрепления, които да чакат вън.
	Третата Невеста, тази, която Валкирия в момента не можеше да види, закрачи обратно към завесата, но момичето се прокашля тихичко зад гърба й. Стъпките на Невестата по коридора замряха. Валкирия взе в ръце една от делвичките. Не чуваше нищо, но беше малко вероятно Невестата да е останала неподвижна. Не, ако имаше поне бойните умения на Валкирия, сега вероятно се промъкваше към входа на стаята, готова да се втурне вътре и да хване натрапника неподготвен…
	Невестата се втурна в помещението и Валкирия я тресна по главата с делвичката, като при това изохка тихо, защото изгорялата кожа й причиняваше остра болка при всяко движение. Невестата рухна на колене, момичето пристъпи към нея и я изрита в главата.
	_Оо, страхотно!_
	Остана на място и загледа изпадналата в безсъзнание Невеста, чакайки болката от изгорялото да утихне. Полека в ума й се зароди идея, която прерасна в цял план. Не беше много добър план, но пък само преди минута не разполагаше с никакъв, така че и лошият план не беше за пренебрегване.
	Момичето се съблече напълно, сгъна старателно дрехите си и ги скри на един от рафтовете зад една от делвичките, а след това облече одеждите на Невестата.
	_Неспокойна си, нали? Такива опасности те чакат, а ти да оставиш тука хубавите си дрехи…_
	Наистина беше неспокойна, особено като се имаше предвид какво се налага да облече. Червена коприна и тоя тъп воал, както и сандали, които дори не можеше да завърже както трябва.
	_Изглеждаш страхотно. Приличаш на кючекиня с кръвожадни наклонности._
	Момичето прибра некромантския пръстен в малката кесийка, която висеше до кинжала, после окова китките на падналата Невеста, върза й краката и й запуши устата с един от чорапите си. За последното се извини на глас. Невестата, естествено, не я чу, но при всички положения извинението беше наложително.
	Планът щеше да сработи, ако никой не се доближаваше твърде много до Валкирия. Така никой нямаше да види нито колко зле са омотани връзките на сандалите й, нито че косата й е пълен хаос, нито че вместо да носи здравия шоколадов тен на вещиците, кожата й е болезнено червена. Освен това Невестите пристъпваха с елегантно полюляване, което Валкирия не успяваше да докара — всяка вещица се движеше така, сякаш се носеше на облаче. Момичето добре знаеше какво представлява собствената й походка — преди всичко практична и ефективна. Походка на човек, свикнал да носи панталони и ботуши.
	_Панталони и ботуши, изработени от Гастли Биспоук. Не е редно да ги зарязваш просто ей така._
	Валкирия си пое дълбоко дъх, излезе от стаята с делвичките и премина през завесата. От горещината беше започнала отново да се поти, изгорялата кожа я боцкаше ужасно. Закрачи по най-близкия въжен мост. Оказа се удивително стабилен.
	На пътя й се изправи Посветен. Момичето обърка крачка, но после поизопна отново рамене и небрежно го подмина. Той не издаде и звук. Не вдигна тревога. Това беше добре. Планът можеше и да сработи. Валкирия хвърли поглед през рамо. Посветеният я следваше по петите.
	Тя се извъртя към него и той спря на място. Момичето зачака мъжът да предприеме нещо. Той не помръдваше и мускул. Просто си стоеше като закован, забил очи в краката си. Момичето сбърчи чело, отстъпи, обърна се и пак пое напред. Мъжът я последва.
	Валкирия отново спря, мъжът също спря.
	— Какво искаш? — попита го тя. Ако беше доловил необичаен акцент в гласа й, Посветеният с нищо не го показа. Но и не отговори.
	Момичето тъкмо се канеше отново да му обърне гръб, когато зърна друга Невеста да приближава, следвана от друг Посветен. Ругаейки тихо под нос, Валкирия се върна назад по въжения мост. Нейният посветен я последва плътно.
	— Би ли престанал? — изсъска му тя. — Престани, ясно? На място!
	Мъжът спря и момичето забърза, слезе от моста и продължи напред, докато не стигна кръстопът от пътеки. Прикри се, когато трета Невеста я подмина, следвана от поредния Посветен с ниско сведена глава. Всяка Невеста беше следвана непрекъснато от поне един мъж.
	_Невеста без Посветен може да предизвика подозрение._
	Валкирия се върна по въжения мост. Нейният Посветен си стърчеше, където го беше оставила.
	— Здрасти — рече му тя. — Би ли… Бих искала да стигна до затворническите килии в пирамидата, но съм забравила… така де… пътя дотам. Заведи ме.
	Посветения се поклони леко, но не помръдна.
	— Е? — подкани го момичето. — Да вървим!
	Мъжът заотстъпва с поклони и Валкирия проумя. Подмина го, излезе напред и чак тогава той я последва. Момичето стигна до края на една алея, поколеба се, хвърли поглед през рамо, ориентира се по маниера на мъжа и сви надясно. Това не беше най-бързият, нито най-ефективният начин да стигне там, където се беше запътила, но вършеше работа. В един тесен коридор се наложи да се размине на една ръка разстояние с друга Невеста. Невестата й кимна, Валкирия й кимна в отговор и всяка продължи по пътя си. Момичето издиша и се отпусна.
	Вървяха, докато стигнаха една грамадна врата. Валкирия погледна Посветения.
	— Тук ли е?
	Мъжът се поклони с една идея по-дълбоко.
	Вратата се оказа заключена. Естествено, денят беше изтекъл. Нямаше начин да влезе тук тази вечер, не и без да привлече вниманието на всички Невести.
	— Имам нужда от сън — рече момичето.
	Посветеният се поклони отново, отстъпи крачка и тя отново го подмина, за да излезе напред. Мъжът отново започна да я насочва с езика на тялото си в правилната посока, докато след още малко разходка излязоха на широка площадка, покрита с шатри и палатки. Стараейки се да се държи настрана от останалите Невести, Валкирия си избра палатка на самия ръб на площадката.
	— Донеси ми храна — рече на Посветения. — И вода. Моля. Ако обичаш.
	Посветеният се поклони и пое нанякъде, а момичето влезе в палатката и остави платнището да падне зад гърба й. Подът беше покрит с възглавнички, тя си избра най-голямата и седна на нея. Прииска й се телефонът й да беше тук. Дори не знаеше колко е часът. Опита се да нагласи косата си хубаво в златните лентички, но се отказа, преди да се е раздразнила твърде много.
	След няколко минути усети раздвижване пред палатката. Удържа се да не приклекне и да се приготви за бой, вместо това полегна назад и се престори на заспала. Не беше лесно, защото наистина беше много изгоряла. Чу, че някой влезе, и поотвори очи. Един Посветен тъкмо слагаше поднос с храна на ниска масичка. Пламъчето на маслената лампа хвърляше отблясъци по мускулите и голата му глава, но те всичките бяха еднакви — с мускули и голи глави. Момичето изчака, докато видя лицето му, за да се увери напълно, че това си е _нейният_ Посветен и едва тогава седна.
	— Благодаря ти — каза му.
	Той не отговори. Отиде до входа на палатката и застана там, прав, отпуснал ръце, навел глава, неподвижен като статуя.
	Валкирия пропълзя до масичката, напълни чаша с вода и повдигна воала, за да я изпие на един дъх. На подноса бяха натрупани месо, грозде и други плодове — тя яде, колкото можа, а останалото заряза.
	Примъкна се обратно до най-голямата възглавница, натрупа още няколко край нея и легна. Кинжалът й убиваше, притиснат в бедрото. Златната гривна неудобно стягаше лакътя й. Косата й беше твърде рошава, а тъпите сандали съвсем се бяха свлекли. Освен това беше разтревожена. Разтревожена и отегчена. Разтревожена, отегчена и уморена и просто нямаше начин да успее да заспи, не и заобиколена отвсякъде с врагове, които сигурно вече бяха пленили Скълдъгъри и…


	Събуди се. Надали беше спала дълго. Беше все така облегната на възглавниците — беше спала, без да помръдне.
	Посветеният обаче не си беше губил времето. На пода пред Валкирия бяха наредени бурканчета с благоуханни масла, а до тях — голям съд с вода. Мъжът стърчеше до съда с кърпа в ръце.
	— Ъм — рече Валкирия. — Какво става?
	Мъжът не отговори. Естествено. Момичето приседна, като буквално извика от болка, а Посветеният бързо грабна едно бурканче, коленичи, натопи пръст в съдържанието му и докосна ръката й. Намазаното местенце веднага се охлади и болката там стихна. Дори вече не беше червено.
	— Е — рече Валкирия на Посветения, — определено си пълен с изненади.


>	59.
>	Възход

	Утринта беше настъпила и Валкирия изведе Посветения си от палатката. Само за една нощ изгарянето й се беше превърнало в прекрасен тен и сега отново можеше да се движи, без нищо да я боли. По нейна заповед Посветеният беше заплел хубаво косата й със златните панделки и беше привързал както трябва сандалите й. Сега Валкирия приличаше на истинска Невеста на кървавите сълзи, дори се опитваше да поклаща бедра, когато върви, за да бъде преобразяването й пълно. Оказа се ненужно. Останалите Невести й хвърляха само по някой и друг разсеян поглед, така че днес момичето необезпокоявано влезе през грамадната врата, водеща към килиите.
	Вратата дори беше отворена. До нея стоеше самотен Посветен, навел глава надолу. Пазач?
	_Убий го. Счупи му врата. Прережи му гърлото._
	Валкирия предпазливо подмина Посветения. Той дори не вдигна очи. Нейният собствен посветен обаче също спря до вратата и не мръдна повече. Очевидно не му беше позволено да влиза по-нататък. Идеален вариант за Валкирия. Тя хвърли последен възхитен поглед на мускулестия гологлав мъж и забърза нататък, следвайки коридора, докато стигна до втора, също така сериозна врата с две крила. Те бяха открехнати, през отвора се процеждаше топла светлина, явно от огън. Момичето забави ход и приближи вратата безшумно. Дочу отвътре гласове и надникна.
	Каменна пещера, осветена от една-единствена факла на стената. Невеста с шоколадова кожа бавно обикаляше около издълбан на пода широк символ — кръг от свързани асиметрични форми. Вътре в него бяха изрисувани допълнителни, по-малки символи. Кръгът идеално повтаряше формата на огърлицата, която Невестата носеше на шията си. Валкирия беше виждала и преди тази магия и знаеше, че скъса ли се огърлицата, и кръгът на пода ще се разтвори. Вътре в кръга стояха Скълдъгъри и Флетчър. Флетчър си беше жив и здрав, а Скълдъгъри очевидно беше изгубил шапката си.
	_Той обожаваше тази шапка._
	Валкирия полека сложи некромантския пръстен на пръста си. Повика сенките, за да я скрият и се промъкна през открехнатите врати, като мигновено се сля с мрака покрай стените на пещерата. Невестата тъкмо казваше, че затворниците не бива да се успокояват и че няма да им се размине.
	— Честно да ти кажа — отвърна й Скълдъгъри, — струва ми се, че едва ли ще останем тук още дълго. Все пак, бих ли могъл да задам един въпрос, преди да продължиш със своя очарователен монолог? Шаривари — този негодник — непрекъснато заплашва всички с действията си и върши какви ли не гадости. Той дали още вярва, че Отдел Х е отговорен за смъртта на хората му?
	— Смяташ ли, че знам? — отвърна Невестата.
	— Ами ти поддържаш връзка с него, Ажуога. Сигурни сме в това.
	— Може би — отвърна Ажуога и се засмя. Имаше хубав смях. — Добре. Да, _поддържам_ връзка с него, както се изразихте. Забележителен и впечатляващ мъж. Когато напусна Африка, той разговаря с още много хора, разпитвайки за смъртната организация, убила толкова уорлоки. Ние също разпитвахме доста. Но вече стана напълно ясно — Отдел Х не е нищо повече от един слух. Почувствахме се като глупаци.
	— А какви са плановете на Шаривари сега?
	— Извинявайте, но не разбирам въпроса. Плановете му са същите, каквито са били винаги. Да открие виновните и да ги накара да си платят.
	— И как точно ще го стори?
	— Уорлоките са могъщи, а Шаривари не е някакъв прост варварин. Нашият истински враг е искал да ни подлъже да започнем да нападаме смъртни. На подобно коварство са способни единствено магьосници, които ненавиждат смъртните хора. А тия магьосници лесно могат да бъдат намерени.
	— А какво ще направи, ако ги намери?
	— Ако? Божичко, няма никакво „ако“! Нещо не сте ме разбрали. Той _вече_ ги намери. Проблемите на уорлоките идват само и единствено от ирландското Убежище, господин Плезънт. Там са се събрали всичките Деца на Паяка, нали? Там живееше и Изтезанието. Отлично знаем, че и той е замесен в плана срещу нас.
	— Изтезанието е мъртъв — обади се Флетчър.
	— Да, но братята му са живи и заговорничат срещу ни. Не си правете излишни илюзии, Убежището ви ще падне. Както и да е, трябва да кажа обаче, че се зарадвахме да узнаем за съществуването на този така наречен Усилвател. Наистина ли е толкова мощен, колкото се говори? Сигурно е нещо забележително. Нямам търпение да го видя.
	— Значи Невестите са се съюзили с уорлоките? — попита скелетът.
	— Разбира се. Ние сме вещици. Те са уорлоки. Ние практикуваме единствената истинска магия. Вашите хора ни презират еднакво.
	— Аз съм жив скелет — поправи я Скълдъгъри. — Нямам _свои хора_.
	Гласът на Ажуога прозвуча весело. Под воала тя със сигурност се усмихваше.
	— Наистина, жив скелет! Много истории сме слушали за вас, господин Плезънт. Легендата за вас проникна дори тук, където слабо се вълнуваме от вашите Убежища и от дребнавите ви свади. Но при все това трябва да призная, че малко се разочаровах. Залавянето ви беше отчайващо лесно.
	— Чували ли сте някога за похвата, при който човек приспива вниманието на врага, като му внушава фалшиво чувство на сигурност в победата? — попита Скълдъгъри.
	Ажуога разтвори ръце.
	— Къде е изненадващото нападение тогава? Къде са подкрепленията ви?
	— Не съм много сигурен — призна скелетът. — Предполагам, че в момента прилагат същия похват. Не съм сигурен дали това е правилно, защото в такъв случай всички мамят врага, но никой реално не върши нищо по въпроса за унищожаването му. Явно в бъдеще трябва да поработим още върху уменията си за стратегическа преценка на ситуацията.
	— В бъдеще? — изненада се Ажуога. — Може би щяхте да имате някакво бъдеще, ако бяхте заловен от Девиците на новата зора или от Стариците на студената прегръдка — макар че и в това малко се съмнявам. Но вие сте сред Невестите на кървавите сълзи, най-страховитите вещици на света, така че, детектив Плезънт, уверявам ви, безсмислено е да се тревожите за каквото и да било бъдеще, защото нямате такова.
	Валкирия приклекна. Ажуога я приближаваше.
	— Разбирам — отвърна Скълдъгъри. — А какво искате от младия господин Рен, ако смея да попитам?
	— Той е телепортатор — отвърна вещицата. — Природен талант. Искаме кръвта му.
	— Няма да стане — изръмжа момчето.
	— Искаме генетичния му материал.
	— Това не ми стана много ясно…
	— Искаме той да ни заплоди — мен и сестрите ми.
	— Оттук нататък и сам ще се оправя — обърна се Флетчър към Скълдъгъри.
	Скелетът не му обърна и грам внимание.
	— А като приключите със заплождането, какво ще го правите? Ще го убиете?
	— Заплождането ще продължи вечно.
	— Ще ги задържа — обади се пак момчето. — Ти се спасявай.
	— Няма да те оставя тук, Флетчър.
	— О, спокойно, няма проблем.
	Валкирия изхвърча от сенките, Ажуога се обърна, ръката й проблесна, но момичето се приведе и от стената зад главата й се разхвърчаха камъчета. Валкирия запрати сноп сенки напред, за да разсее вещицата, приведе се и я блъсна с рамо в корема, като едновременно с това хвана краката й. Опита се да я повдигне и събори, но вещицата беше силна и запази равновесие.
	_Тази ще се окаже костелив орех._
	Лакът се стовари болезнено между плешките на Валкирия и тя в последния момент отмести глава, за да избегне едно коляно в лицето. Все пак я фраснаха и пред очите й избухнаха звездички. Ажуога я заобиколи и обви гърлото й с ръка. Рязко я дръпна и я изправи.
	_Тази си знае работата. Опитна е._
	Преди да почнат да я душат, Валкирия се извърна и сама заби лакът в носа на вещицата. Ажуога я пусна на мига и кръвта бързо започна да попива във воала й. Момичето замахна с отворена длан, измести въздуха и вещицата отхвърча презглава назад.
	— Довърши я — обади се Скълдъгъри от кръга. — Не й оставяй време да…
	Но Ажуога вече беше дошла на себе си. Ръката й проблесна в бяло и Валкирия отскочи настрани. Енергийният лъч изсъска само на косъм от голата й кожа. Сенките удариха вещицата в гърба, така че вторият лъч съвсем пропусна целта, но в този момент кинжалът се озова в ръката на Невестата, тя замахна и резна Валкирия по ръката. Разхвърча се кръв. Флетчър вече крещеше предупредително, острието блесна пак, момичето се дръпна, но Ажуога пристъпваше, замахваше като светкавица и й пускаше още и още кръв.
	— Не отстъпвай — подсказа Скълдъгъри спокойно, сякаш момичето тренираше, а не се бореше за живота си. — С всяка стъпка назад й отваряш повече пространство за действие. Посрещни я. Влез й отблизо. По-близо. Гардът, Валкирия! Къде ти е гардът?
	Валкирия вдигна ръце, с длани към себе си. Ажуога я обикаляше в кръг. Момичето свали леко гарда, вещицата зърна пролуката, замахна, а Валкирия се нахвърли отгоре й.
	— Браво! — похвали я скелетът.
	Валкирия блокира замаха, хвана ръката с ножа и я притисна към хълбока си, докато в същото време нанасяше удари с длан в лицето на вещицата. Воалът се откъсна. Под него Ажуога беше окървавена, но красива. Валкирия пристъпи съвсем близо до нея, бедро до бедро, и я събори на земята със стара джудо хватка. Ажуога се преметна в облак от червена коприна, падна на земята и изпусна кинжала. Валкирия обаче също изгуби равновесие, препъна се и вещицата я дръпна към себе си. Двете се задращиха и заудряха, ръмжаха, съскаха и се хапеха. Валкирия се оказа отгоре, но краката на вещицата се увиха край тялото й и приклещиха шията и едната й ръка.
	_Триъгълната хватка_
	Валкирия знаеше как се нарича хватката, но не и как да се измъкне от нея. Щракна с пръсти и се опита да призове пламък, но Ажуога изви гръб, отлепи бедра от пода и стисна много силно. Ръката на Валкирия беше притисната о гърлото й и спираше притока на кръв към мозъка й. Очите й изскочиха от орбитите.
	_Освободи ме и ще ти помогна._
	Флетчър псуваше, Скълдъгъри нареждаше инструкции как да постъпи, но Валкирия не чуваше нито единия, нито другия. Беше й замаяно. Сълзи замъгляваха погледа й. Лицето й беше алено. Знаеше, че лицето й е алено. Сигурно изглеждаше нелепо смешна. Мразеше лицето й да е алено.
	Флетчър продължаваше да псува, Скълдъгъри продължаваше да нарежда инструкции.
	Валкирия издаваше онзи звук, звукът, който издават хора, когато ги душат с триъгълна хватка. Нещо като гъргорене. От устните й закапа слюнка. Още по-отблъскващо. След малко щеше да припадне. Не можеше да се изскубне, не можеше и да използва магията си.
	_Нека да помогна. Пусни ме._
	Скълдъгъри. Какво казваше той? Какво точно казваше?
	Отвъд рева на кръвта в ушите си, момичето дочу:
	— Валкирия, ти също имаш кинжал!
	Да, бе, вярно.
	Тя посегна надолу със свободната си ръка, заопипва със схванатите си пръсти, изтегли кинжала от ножницата и с цялата си останала сила го заби. В задника на Ажуога.
	Вещицата изпищя, Валкирия се оказа изритана настрани и се претърколи, борейки се за въздух, докато Ажуога се мяташе на пода до нея. Погледът на момичето бавно се проясни и тя видя как вещицата измъкна кинжала от себе си, захвърли го надалеч и се извърна към нея. По очите й се виждаше, че се кани да убива.
	Опа.
	Ажуога се нахвърли, впи окървавените си ръце в гърлото на Валкирия и заруга на някакъв екзотичен език.
	_Убий я._
	Валкирия заблъска по стисналите я ръце, но те бяха като от желязо. Задращи вещицата по лицето, ноктите й се впиха в бузите й, оставяйки кървави следи. Ажуога се дръпна, Валкирия я отблъсна и се опита да се изправи, но вещицата се вкопчи в гърба й.
	_Убий я._
	Валкирия се надигна, приведе се напред, опита се да се отърси. Стисна очи, за да не изгуби някое от тях. Ажуога скубеше косата й, захапа я за ухото и момичето изпищя. Изви се силно, Ажуога падна тежко на земята и се надигна с усилие, а от устата й течеше кръв. Валкирия заотстъпва ужасена, притиснала длан до раненото място.
	_УБИЙ Я._
	Ажуога пак нападна, Валкирия просто искаше да я задържи настрани, само това искаше, просто да я спре, просто да я спре и да приключи схватката, просто да измести въздуха достатъчно силно, че вещицата да отлети пак назад и да се удари в стената, просто да измести въздуха…
	Ажуога скочи, Валкирия запрати срещу й копие от сенки и я прониза.
	Ажуога остана там, във въздуха, остана да виси, нанизана на сенките. Ръцете й се люшнаха неподвижно, краката й спряха да ритат, брадичката й легна на гърдите. Притихнала и мъртва.
	Валкирия вдигна очи към нея. Погледна сенките, видя как бяха проболи тялото на вещицата от край до край. Видя какво острие бяха образували. Очите й проследиха елегантната сенчеста извивка, видяха как сенките се сливаха с мрака и се проточваха чак до пръстена на ръката й.
	Чакай сега. Не. Нещо не беше както трябва. Тя само беше изместила въздуха. Ажуога беше нападнала, беше скочила и Валкирия само беше изместила въздуха.
	_Нищо подобно._
	Беше изместила въздуха, сигурна беше! Искаше само да задържи Ажуога по-далеч, затова просто беше изместила въздуха! Беше използвала елементалната магия, точно както я беше научил Скълдъгъри.
	_Ти я уби._
	— Валкирия — тихичко я повика скелетът.
	— Мм?
	— Валкирия, погледни ме.
	Момичето го погледна.
	— Свали я на пода, Валкирия.
	Тя кимна, сенките положиха Ажуога на пода до кръга и пак се сляха с мрака в ъглите, сякаш никога не ги беше имало.
	_Убийца._
	Флетчър гледаше всичко с широко отворени очи. Не продумваше. Скълдъгъри не сваляше поглед от момичето. Стоеше напълно неподвижен. Изправил глава и изопнал рамене.
	— Валкирия — рече. Непрекъснато повтаряше името й. — Сега искам да скъсаш огърлицата на шията й. Би ли го направила? Скъсай огърлицата, за да можем да излезем. Хайде. Нямаме много време. Някой сигурно ви е чул да се биете. Идват.
	_Убийца._
	Валкирия пристъпи до вещицата,
	_която уби_
	и я погледна. Въпреки кръвта тя беше много красива.
	— Валкирия, чувам ги — обади се Скълдъгъри. — Идват. Скъсай огърлицата. Валкирия. _Валкирия!_
	— _Внимавай!_ — кресна Флетчър.
	Момичето се обърна. През вратата влизаше Невеста, а ръката й вече започваше да свети.


>	60.
>	Една малка думичка

	Мисля, че трябва да си поговорим.
	Няма проблем, върши си каквото си започнала. Аз ще кажа онова, което трябва да бъде казано. Не ми обръщай внимание. Удари я пак, де. Трябва пак да я удариш. Така, хубаво. Май й счупи ченето. Хубав удар.
	_Скълдъгъри. Трябва да помогна на Скълдъгъри и Флетчър._
	Нищо им няма. Скълдъгъри успя да докопа наметалото на Ажуога. Виж, придърпва тялото й в кръга. Сам ще скъса огърлицата и двамата ще са пак на свобода. Няма какво да ги мислим тях. Трябва да те измъкнем от тук. Хайде, да бягаме. Давай. Бягай.
	Добро момиче.
	Знам, че нещата не се развиха точно така, както си ги мислеше. В началото искаше само забавление и приключения, и разни там вълнуващи случки. Напълно нормално. Няма от какво да се…
	Наведи се.
	Сега хвърли сенки срещу й. Хвърли… Ооо, браво! Докъде бях стигнала?
	_Няма от какво да се срамувам._
	Да, благодаря ти. Да искаш необикновен и вълнуващ живот е напълно нормално желание. Всеки иска същото. Единствената разлика е, че при теб желанието се сбъдна. Ти си от късметлийките.
	_Трябваше да остана там._
	Какво имаш предвид? В пещерата със Скълдъгъри или…?
	_Трябваше да си остана нормална. Колко съжалявам, че го изтормозих да ме вземе със себе си._
	Изобщо не съжаляваш. Другите хора може и да успееш да ги заблудиш, но мен — не. Знам, че ти липсват родителите, знам, че ти се иска да беше видяла първите стъпки на сестра си със собствените си очи, но няма как, жертви трябва да се правят. Ти ги направи и в замяна получи изключителното и необикновеното. И сега въобще не съжаляваш. Ами, ни най-малко даже. Тука на ляво.
	_Пътят е блокиран._
	Това са просто Посветени. Няма да могат да те спрат.
	_Не мога да ги нараня._
	Разбира се, че можеш.
	_Не искам._
	Кажи ми, какво да те правя? Просто ги избутай настрани. С въздуха. Видя ли колко е лесно? Продължавай да бягаш сега.
	_Невестите ме видяха._
	Разбира се, че те видяха. И те настигат. Доста бързо тичат за кючекини, не мислиш ли? Сигурно мразят да ги наричат така. Извикай им през рамо, да видим как ще реагират, ако ги наречеш „кючекини“!
	_Няма._
	Валкирия, с тебе изобщо не е весело, заклевам се! По-добре се наведи. Уха! На косъм беше. Естествено, даваш си сметка, че ако някой от тези лъчи те улучи в главата, и аз, и ти отиваме на кино. Няма да имам време да се намеся и да ни спася. Предлагам да хвърлиш една-две огнени топки, просто така, да ги поразсееш. Браво! Щракваш с пръсти иии… Хвърляш!
	Ха! Досега не бях забелязала, но прицелът ти никакъв го няма.
	_Умишлено беше. Не исках да ги улуча._
	В такъв случай се справи блестящо.
	_Само исках да ги забавя._
	Дааа, бе! Ей, знаеш ли, че ти липсва половината ухо?
	_Тя го отхапа._
	Крава. Ужасна, ужасна крава. Иска ми се да й беше направила нещо по-гадно. Иска ми се да я беше накарала да страда. Там, зад ъгъла, се е скрил някой. Чу ли ме? Зад ъгъла…
	О, страхотно, няма що! Просто невероятно! Да се валяш по каменния под с поредната побъркана кючекиня е точно това, от което имаш нужда в момента! Неповторима си, трябва да продаваме билети — хората да идват да те гледат! Мога да помогна, ако искаш. Само отстъпи и аз…
	_Не._
	Е, ти си решаваш, разбира се.
	Тези поли не пазят кой знае колко достойнството на една жена, не мислиш ли? По-добре побързай. Останалите всеки момент ще довтасат. Нали й докопа ръката? Счупи я. Трябва само да й счупиш ръката, после пак ставаме и тичаме. Спри да зяпаш в другата посока, приключвай тука вече! Трябва само да й счупиш проклетата…
	Ох! Ама как само се разпищя тая! Какъв глас извади, да й се ненадяваш. Окей, ставай.
	Работата е там, Валкирия, че ти никога не си искала това, което в крайна сметка получи. Просто не си го искала. Да желаеш живот, пълен с приключения, е едно, но да получиш живот, в който съдбата на целия свят лежи непрекъснато на раменете ти, е нещо съвсем друго.
	Влез тук, бързо. Скрий се.
	Задръж си дъха. Задръж или ще те чуят. Задръж…
	Отминаха ли? Надникни внимателно. Отминали ли са? Да, няма ги вече. Виждаш ли онази площадка там, горе? Използвай въздуха.
	Ихааа!
	Окей. Сигурна съм, че знам как се излиза оттук. Все пак напредвай предпазливо. Аз пък ще запълня неловкото мълчание със слова на велика мъдрост и непреходно остроумие. Никога не си искала бремето, което ти стовариха. В началото беше просто жертва на собствения си произход, но с времето затъна все по-дълбоко и по-дълбоко. Разви вкус към живота на магьосниците и започна да се доказваш отново и отново. Много се искаше от теб, Валкирия, и ти оправда всички очаквания. Разбра, че могъществото върви ръка за ръка с голямата отговорност.
	_Това е реплика от „Спайдърмен“._
	Моля?
	_Чичо Бен казва същото на Питър Паркър._
	Глупости! Това е сентенция, която току-що ми хрумна. Сега трябва само да минем през това тунелче ей тука и ще видим слънцето.
	_Трябваше да почакаме Скълдъгъри._
	Той и сам ще се оправи. Сигурно вече ни чака в колата. Всички скачаме вътре, потегляме и… Нещо спря да тичаш. Защо спря да тичаш? Да не плачеш?
	_Не мога повече да върша всичко това._
	Няма и нужда. Валкирия, ти премина през толкова много. През твърде много. Отражението си присвои живота ти. Изтезаваха те. Изгуби чичо си и братовчедка си. Изгуби Кенспекъл Граус. Изгуби и Танит — Останката ти я отне. А сега изгуби и Гастли. Обичните ти хора ти биват отнемани един по един. Никой не може да очаква, че ще имаш сили да продължиш. Ти рискува всичко, за да спасяваш света, отново и отново, само за да се събудиш една нощ и да осъзнаеш, че онази, която ще сложи край на същия този свят, си пак самата ти.
	_Ти ще сложиш край на света. Не аз. Ти._
	Аз съм ти.
	_Не. Ти си извратена и зла, и сбъркана._
	Това едва ли може да се нарече здравословно отношение към собствената ти душа. Аз съм част от теб. Когато ми позволяваш да поема контрола, ти не изчезваш, нали? Оставаш тук. При всяко дело, което вършех, при всеки живот, който отнемах, ти беше тук, с мен. Спомняш си всичко, до последната подробност. Казваш си, че аз съм лошата и че когато аз владея, ти лично нямаш думата. Така успяваш да спиш нощем. Но те яде. Разбира се, яде те отвътре. Ръцете ти са изцапани с толкова много кръв.
	Нещата няма да се променят, като крачиш така бързо-бързо. Където и да идеш, ме носиш със себе си.
	_Ти убиваш хора. Не аз._
	Вече забрави Сийлън, така ли?
	_Не аз убих Сийлън. Уби го солената вода._
	Така е. Но да не се залъгваме. Смъртта си той намери от твоята ръка. Но, разбира се, Сийлън беше вампир. Не беше човек, а същество, чудовище. Много по-лесно се оправдава убийството на едно чудовище. По-лесно се и забравя. Но Ажуога не беше вампир.
	_Тя искаше да ме убие._
	Затова ти взе, че я уби първа.
	_Стана случайно. Не съм искала._
	Валкирия, моля ти се! Аз съм вътре в главата ти. Ти искаше схватката да приключи. Съзнанието ти, цивилизованото ти Аз, искаше да използва елементалната магия, за да задържи вещицата на разстояние. Но в действителност ти какво направи? Използва некромантията — дисциплина, за която Скълдъгъри толкова пъти те е предупреждавал. Защо те е предупреждавал Скълдъгъри за некромантията?
	_Защото е твърде лесна за прилагане._
	Точно така. Некромантията е твърде лесна за прилагане дисциплина. А е лесна, защото се подчинява на повелите на по-примитивната част на природата ти. Некромантията не е цивилизована. Тя е сила. Тя е леснопостижима и лесна за прилагане сила. А ти се обвърза така дълбоко с нея, защото обичаш лесната сила. Сила, за която не са нужни години и години тренировки, за да я усвоиш.
	_И така да е, пак не исках да убия вещицата._
	Да, въобще не ставаше дума за това да я убиваш. Ти искаше схватката да приключи, така че просто й сложи край. Избра най-простичкия, най-директния начин това да стане. Най-лесния начин. Както обикновено.
	_Какви ги вършиш?_
	Ажуога. Красиво име, нали? Тя е единствената жена с това име, която познаваш, единствената с това име, която някога ще срещнеш, а я уби!
	_Какво се опитваш да направиш?_
	Продължавай напред. Почти стигнахме.
	_Опитваш се да ме накараш да ти позволя да поемеш контрола ли?_
	Разбира се.
	_Няма да го сторя. Не мога._
	Можеш и ще го сториш. Всеки момент при това. Готова си да се предадеш. Искаш всичко да свърши, нали? Затова избра най-лесния начин. Защото добре знаеш какво искаш.
	_Ще убиеш твърде много хора. Ще убиеш семейството ми._
	Нашето семейство. Първо на първо, нямам никакво намерение да убивам нашето семейство. Ти вече се убеди, че виденията на Касандра могат да се променят. Видя Гастли да целува Танит… а това вече никога не може да стане, нали? Защото бъдещето се промени. И може да се промени отново. Аз може и да не унищожа света. Може да размисля.
	_Не. Остави ме на мира. Остави ме…_
	Ох, божичко.
	Ооох, чак сега си спомних! Там, дето завихме наляво, трябваше да завием надясно. Ако бяхме заети надясно, щяхме вече да сме излезли на повърхността. Вместо това…
	_Те са навсякъде!_
	Изглеждат ядосани.
	_Трябва да се измъкна оттук. Трябва да…_
	Блокирали са ти пътя назад. Между нас да си остане, това са си едни вбесени кючекини. Не мисля, че някога преди съм виждала кючекини, които да са чак толкова вбесени.
	_Ти ме доведе тук. Вкара ме в капан!_
	Що за ужасно обвинение? Напълно вярно, но все пак ужасно. Внимавай, ръката на една вече свети. Ако бях на твое място, щях…
	Твърде късно.
	Това… Добре де, това е наистина гадно! Това беше любимият ми крак. Би ли спряла да пищиш, ако обичаш? Би ли се съсредоточила? Стесняват обръча. Още една ръка свети. Валкирия! Спри да пищиш и виж…
	Леле! Страхотен изстрел. Знам, знам, че вече си нямаш лява ръка от лакътя надолу, но видя ли изстрела? Като по учебник.
	_Помощ._
	Моля? Какво викаш? Не мога да те чуя заради собственото ти пищене.
	_Помогни ми._
	Дадено! Остави контрола на мен.
	_Излекувай ме._
	Готово, веднага. Кракът ще се залепи на място, ръката ти ще порасне, ще ти порасне дори отхапаното ухо. Само отстъпи настрани и ме остави да поема нещата.
	_За момент. Само за един момент._
	А, не, не. Съжалявам, Валкирия, не може просто да ме използваш, когато ти скимне, а после пак да ме изтикваш в ъгъла. Вече не. Моето време дойде. Нашето време дойде.
	Етоо… отиде ти и другата ръка. Тия кючекини са истински садистки, а?
	_Болката…_
	Просто кажи думичката. Пусни ме да се намеся и да поема контрола. Този път завинаги. Повече никакво споделяне на едно и също тяло. Край. Този период отмина. Ти искаш да поема властта, Валкирия, точно това искаш, искаш го дълбоко някъде там, в извратеното си сърчице. Просто кажи думичката и аз ще направя така, че болката и всяко съмнение да изчезнат. Ще залича объркването, срама и съжалението. Никога повече няма да изпитваш страх. Просто кажи думата. Една малка думичка…
	_Да._
	Браво. Браво.
	А сега дай да видим как горят тия вещици.


>	61.
>	Истинското момиче

	Стефани полека отхвърляше страниците на книгата — „Сблъсък“ на Стивън Кинг — когато Флетчър се телепортира в стаята й. Момичето изписка, скочи от леглото и се блъсна в бюрото, книгата тупна тежко на пода.
	Зяпна момчето с широко отворени очи. Флетчър носеше купчинка черни дрехи, чифт черни ботуши, една бронирана ръкавица и една пръчка. Пръчката на Валкирия.
	— Нея вече я няма — изрече глухо.
	Стефани сбърчи чело.
	— Валкирия?
	— Тя… — Флетчър се изсмя. — Какво има да увъртам? Знаеш, че тя е Даркесата. Разбира се, че знаеш. Е, сега Валкирия стана Даркесата за постоянно.
	Стефани се надигна от пода.
	— Какво се случи?
	— Много работи. Първо я бяха пленили, това известно ли ти е? Някакъв долавящ й човъркал из мозъка. А после двамата със Скълдъгъри дойдоха да ме търсят и всичко се обърка. Валкирия беше обкръжена, за малко да я убият. Със Скълдъгъри тръгнахме след нея да й помогнем, но… Трябваше да я видиш. Срещу нея се бяха изправили сигурно сто вещици и тя… Тя ги изби всичките. Колко кръв…
	— Но тя може и да се върне — допусна Стефани.
	Флетчър поклати отрицателно глава.
	— Скълдъгъри каза, че Даркесата се е показвала и преди през последните дни, но само за по няколко минути. В момента Валкирия е Даркесата вече от два дни. Никой не знае къде е, никой не знае какво се кани да прави…
	— Как го приеха другите?
	— Кое как приеха? А, имаш предвид факта, че именно от Валкирия е трябвало да се страхуват през цялото време? Още не знаят. Скълдъгъри не им е казал. Ще им каже днес.
	— Той знае ли, че си тук?
	— Скълдъгъри ли? Не. Защо да знае? Просто реших, че трябва да уведомя и теб. Ако я видиш, обади ми се, става ли?
	— Окей. Донесъл си дрехите й.
	— Ами да…
	— Много мило от твоя страна.
	Стефани взе дрехите и момчето приседна на леглото.
	— Не знаех какво друго да направя. Скълдъгъри съвсем се е умълчал, думичка не казва и… Нямам с кого друг да си поговоря. Ами че аз едва вчера разбра, че Гастли е мъртъв.
	— Господи, Флетч! Много съжалявам.
	— Дори не съм сигурен дали ме харесваше, но винаги си говореше с мен. Все намираше време да си поприказваме.
	— Съжалявам и за Майра.
	— А, да, Майра. Гаджето, което се опита да ме убие. Май трябва да се чувствам поласкан, задето тя пое риска да предизвика пожар в общежитието си с _надеждата_, че аз ще се телепортирам при нея и ще я спася. Това говори за някакво отношение към нещата, нали? Показва ангажираност. Не към мен или към връзката ни, а към кариерата й на наемна убийца, разбира се. Човек няма как да не й се възхити. Ама че история имам, а? Ти ми изневери, следващото ми гадже се опита да ме убие…
	— Аз не съм ти изневерявала.
	Флетчър примигна насреща й.
	— Мм? Знам. Това ли казах? О, Боже, да, това казах. Извинявай.
	— А искаш ли да ме наричаш Стефани? — предложи кротко момичето. — Може би ще ти е по-лесно, ако знаеш, че имам име.
	— Да, разбира се. Извинявай, Стефани, като казах „изневерила“, нямах предвид теб.
	— Няма нищо, Флетчър. Та, какъв е планът сега? Какъв е следващият ход?
	— Планът е да се телепортираме в Роърхейвън и да изключим Усилвателя, после да се разправим с Ревъл, след това да намерим начин да победим армията на Мантис и уорлоките, които напредват към Убежището. Лесна работа, а? Само дето най-напред Скълдъгъри трябва да каже на другите, че Валкирия е Даркесата. Не знам как ще го приемат, не знам как ще приемат и факта, че Скълдъгъри е крил това от тях толкова години. Дори Гордън ще присъства. Той как ли ще приеме новината?
	— Той вече знае. В неговата къща ли се събирате?
	— Засега сме у Финбар, но да, ще сменим мястото. От съображения за сигурност. Стефани, как мислиш, какво възнамерява да прави Даркесата? Искам да кажа, какво иска?
	— Не знам.
	— Всички долавящи твърдят, че ще унищожи света и ще избие всички. Но Валкирия никога не би направила нищо подобно.
	Стефани седна до него и хвана ръката му.
	— Когато е Даркесата, тя е различна, Флетч. За Даркесата не е важно кого наранява или кого убива. Важно е какво чувство изпитва, когато го върши. Това я прави… щастлива.
	— Щастлива?
	— В някакъв смисъл. Изпълва я с чувство, което не се подчинява нито на закони, нито на правила, нито на съвестта.
	— Но тя обича семейството си. Никога не би наранила семейството си.
	— Флетчър, не мога да мисля като Даркесата. Мога да мисля само като Валкирия. Но си прав, Валкирия никога не би наранила семейството си, както и аз никога не бих ги наранила. Но Даркесата е различна.
	— Тя ще намери начин да я победи. Валкирия, де. Тя е силна. Няма да допусне да стори зло на някого, когото обича.
	Стефани се обърна и го погледна в очите.
	— Валкирия е объркана. Винаги е била объркана. Изпълват я противоречиви мисли и чувства. Боя се, че може и да не е наясно какво точно да направи.
	Флетчър вдигна очи към нея.
	— Тя обичаше ли ме?
	Стефани се поколеба. Искаше да го излъже. Искаше да направи така, че момчето да се почувства по-добре. Но не успя.
	— Не — отвърна. — Но не й беше безразличен. И сега не си й безразличен.
	— Но не ме е обичала.
	— Не. Съжалявам.
	Очите на момчето станаха студени.
	— Ами вампира? Него обичаше ли го?
	— Не. Дори не го харесваше.
	— Тогава защо беше с него?
	— Защото е объркана. Мислеше, че иска да е с някой опасен.
	— Те двамата какво…
	— О, Флетчър, какво правиш сега? Защо се измъчваш така? Ти си страхотно момче. Трябва да си с някого, който разбира това. Трябва да си с някого, който те цени… Теб и страхотната ти коса.
	Флетчър се усмихна, Стефани му се усмихна в отговор, а после се приведе към него и го целуна. За миг той замръзна, но после отвърна на целувката. Лявата му ръка погали лицето й, пръстът му проследи извивката на бузата й.
	После момчето много внимателно се откъсна от целувката.
	— Ти… не си истинска.
	— Разбира се, че съм истинска — отвърна Стефани и го целуна бързо още веднъж. — Почувства целувката, нали? — още една целувка. — И тази също я почувства? Валкирия може и да не те е обичала — прошепна му, — но аз мога да те обичам.


	Когато Флетчър си отиде, Стефани слезе долу и препови Алис, после я вдигна на ръце и я задуши с целувки. Алис се разсмя толкова силно, че накара и Стефани да се засмее, а точно когато детето взе да се успокоява, момичето зарови лице във вратлето му и го нацелува отново, така че то пак се разкикоти.
	В този момент в стаята с усмивка влезе майка им.
	— Мама! — провикна се радостно Алис. — Мама!
	Стефани й подаде детето.
	— Човек ще рече, че не те е виждала с дни.
	— О, голяма актриса е тя — отвърна майка й, когато Алис обви около шията й малките си ръчички. — По телефона ли говореше току-що? Стори ми се, че чувам отгоре два гласа.
	— Бях пуснала радиото — отвърна Стефани. — О, знаеш ли, мислех си дали да не прекарам няколко дни у Гордън?
	Усмивката на лицето на майка й се стопи.
	— Кога?
	Стефани сви рамене.
	— Ами смятах още сега да тръгна.
	— Смяташ ли, че е разумно? Преди известно време тук те нападна крадец, а онзи ден беше влязло някакво лудо момиче. Две нападения…
	— Да, но в _Гордъновата_ къща никога не са ме нападали — отвърна Стефани. Технически това беше напълно вярно.
	— Стеф, не ми допада това да оставаш сама.
	Стефани се усмихна.
	— И аз какво да направя? Фобия ли да развия? Мамо, всичко ще бъде наред. Просто искам да прекарам няколко дни сама, да почета и да… Така де, да помисля какво да правя с живота си и прочее.
	— И прочее, а? Мислила ли си въобще по въпроса?
	— Мислих, да — отвърна момичето. — Но не съм взела решение. Още не. Имам нужда да ми се избистри главата.
	Майка й помисли за момент.
	— Добре. Но ще ми се обаждаш на всеки час, за да знам, че си добре.
	— Е, може би няма да е на _всеки_ час.
	— Приблизително на всеки час.
	— Ще се постарая. Само да се преоблека, вземам си сака и изчезвам. Обичам те.
	— И аз те обичам — отвърна майка й, двете се прегърнаха, Стефани целуна Алис и се втурна по стълбите нагоре към стаята си.
	През целия й живот я беше вълнувало единствено семейството й. Едничкото й желание беше да живее като нормално момиче. А сега, когато Валкирия я нямаше, мечтите на Стефани можеха да се сбъднат. Сега всичко можеше да стане идеално. Можеше да прекарва повече време с родителите си и с Алис, докато Скълдъгъри и другите водят магическата си война и се разправят с Даркесата.
	Само дето Стефани не можеше да остави друг да води нейните битки. Не й беше в природата. Трябваше да направи нещо. Трябваше да помогне. Даркесата беше и неин проблем. Ами ако Скълдъгъри се огъне? Ами ако не успее да се принуди да нанесе смъртоносния удар, когато му се отдаде възможност? В такъв случай най-вероятно Даркесата щеше да го убие, а убиеше ли него, кой щеше да е следващ в списъка й? Всички останали?
	Стефани облече черните дрехи на Валкирия, извади Скиптъра от скривалището му и прибра и него, и пръчката на Валкирия в сак, зареден допълнително с чисто бельо и тениски. Взе си телефона, прехвърли всичките си пари в джобовете на черните панталони и грабна и раницата си. После се качи в умпа-лумпата и пое към дома Гордън.
	Мина по черния път, приближи къщата от задната страна и спря колата, преди някой да е чул двигателя. Метна раницата на рамо и изтича до задната врата, отключи си и се вмъкна. Незабавно чу гласове, които говореха на висок тон.
	— Какво си мислеше, мътните да те вземат? — почти крещеше Векс. — Най-голямата заплаха, която светът е виждал, а ти си имал възможност да направиш нещо по въпроса и _не си го направил!_
	Отговорът на Скълдъгъри беше твърде тих, за да може момичето да го чуе, но гласът на Векс отново долетя кристално ясно.
	— Глупости! Не си сторил каквото е трябвало, защото си твърде близък с нея! Не си могъл да се накараш да го сториш и сега, виж, виж какво стана! Валкирия я няма! Даркесата е на свобода. Кой знае къде. Само _ти_ си виновен, ти и никой друг!
	Стефани се промъкна вън от широкия килер на кухнята, качи се в библиотеката и свали от рафта комплект енциклопедии. Отвори капачето на тайния отвор към дневната и надникна. Скълдъгъри стоеше прав насред стаята. Гологлав. Векс, Сарацен и Ловците на чудовища също бяха прави, наобиколили го отвсякъде. Флетчър се беше облегнал на отсрещната стена, а Сангуайн стоеше до Танит, която — единствена от компанията — беше приседнала спокойно.
	Пред очите на Стефани пристъпи и Гордън, навел ниско глава, на лицето му беше изписана силна тревога.
	— Какво ще правим? — попита. — Как ще си я върнем? Застигнал я е най-лошият й кошмар. Тя точно от това най-много се страхуваше.
	Векс го изгледа гневно.
	— И ти ли си знаел?
	— Разбира се, че знаех! — тросна му се Гордън. — Аз съм й чичо. Няма значение, че не съм _истинският_ Гордън. Достатъчно истински съм, за да обичам племенницата си!
	Векс поклати невярващо глава.
	— Още някой да е бил посветен в тази малка тайна?
	Танит вдигна ръка.
	— Аз.
	Сангуайн я зяпна изненадано.
	— Знаела си? Защо не ми каза? Струва ми се, че човек трябва да споделя подобна информация с онзи, за когото се кани да се омъжи.
	— Моля те, не ни напомняй за женитбата ви! — прекъсна го Сарацен. — Направо ни побиват тръпки!
	Векс загледа отново Скълдъгъри.
	— Ами че ние се заехме да издирим оръжията богоубийци именно за да можем _да спрем_ Даркесата! Рискувахме живота си!
	— А ако ме бяхте информирали за този план — отвърна Скълдъгъри, — щях да ви разубедя.
	Векс пристъпи до един стол и се отпусна тежко на него. Въздъхна.
	— Имаше време, когато не би се поколебал да я убиеш.
	— Така е — подкрепи го Сарацен. — Много лош момент избра да се размекваш.
	— Тя все още може да бъде спасена — отговори скелетът.
	— Как? — намеси се Донегън.
	— Само трябва да поговоря с нея. Ако успея да я накарам да поговорим, ще я успокоя. Мога да върна Валкирия, не се тревожете. Правил съм го и преди.
	— А откъде знаеш, че тя няма директно да те ликвидира, преди дори да си успял да си отвориш устата?
	— Знам, защото Даркесата обича игрите. Това е основното, което трябва да разберете за нея. По някакъв неин си начин тя е напълно невинна. Всеки път, когато се появи на бял свят, тя открива нещо ново за себе си, някаква своя нова способност. Може да ви откъсне ръцете и краката, но зад това няма да има зъл умисъл. Тя просто иска да се увери колко й е лесно да го стори.
	— Дамм — проточи Грейшъс. — Определено ни успокои.
	— Доверявал съм се на Валкирия преди — отговори скелетът, — доверявам й се и сега.
	Векс го загледа съсредоточено.
	— Наистина ли смяташ, че можеш да стигнеш до нея там, където е сега?
	— Просто трябва да успея да се приближа достатъчно, че да можем да поговорим.
	— Надявам се, знаеш какво да правиш после.
	Скълдъгъри наклони глава.
	— И аз се надявам.
	— Видя ли? — обърна се Танит към Сангуайн. — Вземаш всичко, което останалите току-що казаха, преструваш се, че съм ти го казала аз и вече няма да си ми толкова сърдит.
	Сангуайн въобще не се впечатли.
	— Не става така.
	— Извинете ме за момент — рече Сарацен и излезе от стаята.
	— Край, значи? — обади се Донегън. — Спираме да се препираме по този въпрос, така ли? Защото все още не сме взели решение какво да правим с Роърхейвън. Прихванахме конвоя, заловихме специалистите по разрушаване на щитове и ги затворихме на място, където никой да не може да ги намери, така че сега пътят ни към Убежището е разчистен. Флетчър си е пак с нас, можем направо да се телепортираме вътре. Нещо друго в тази връзка, което пропускам?
	— През последните два дни събитията се развиват страшно бързо — отговори Скълдъгъри. — Мантис все още приема заповеди от последните останали членове на първоначалния Върховен съвет, но като гледам с каква скорост измират тия членове, заповедите към генерала всеки момент ще секнат.
	— Може пък тогава Мантис да се откаже, да си иде у дома и войната да свърши — предположи Флетчър.
	— Може би — отвърна скелетът, — но не Мантис е основната ни грижа. Основната ни грижа са уорлоките. Когато се разправим с Шаривари и Инженерът изключи Усилвателя, можем да се ориентираме към останалите мишени — там номер едно в списъка е Ърскин Ревъл.
	Стефани дочу тихо изщракване зад гърба си и замръзна, а после един кротък глас й каза:
	— Обърни се.
	Момичето много бавно се подчини.
	Срещу й стоеше Сарацен, насочил пистолет към гърдите й и с пръст на спусъка.
	— Доколкото разбирам, можеш да се възстановяваш дори от изстрели право в главата. Ако направиш дори едно рязко движение, ще те принудя да ми докажеш това си умение на практика.
	Стефани преглътна.
	— Аз не съм Даркесата.
	— Ако си Валкирия, защо ни шпионираш?
	— Не съм и Валкирия. Аз съм Стефани. Аз съм отражението на Валкирия.
	— Ти не си отражение.
	— Отражение съм, кълна се.
	Сарацен смръщи вежди и пистолетът се отпусна надолу.
	— Господи. Не приличаш на нито едно друго отражение, което някога съм виждал. На практика си… човек.
	— Аз _съм_ човек — отговори момичето. — Аз съм Стефани.
	Сарацен я погледа още миг-два, после й махна да го последва. Тя пое дълбоко дъх, затвори капачето в стената и тръгна подире му. Магьосникът пръв влезе в дневната, а момичето се поколеба точно на прага.
	— Имаме гостенка — рече Сарацен — и преди да сте почнали да припадате и преигравате, трябва да ви кажа, че макар да прилича на истинско момиче — дори и в нашите очи! — това е само отражението на Валкирия. Нарекло се е Стефани.
	Стефани пристъпи в стаята. Флетчър изглеждаше силно изненадан да я види, но Векс и Ловците на чудовища останаха направо слисани. Тримата едновременно пристъпиха към нея, явно едва удържайки се да не я побутнат с пръст, за да проверят дали е истинска. Зад тях Танит и Сангуайн я гледаха, без да кажат и дума, Гордън също беше онемял от удивление.
	— Дръпнете се от него — продума Скълдъгъри.
	Векс и Сарацен отстъпиха на една страна, Грейшъс и Донегън — на друга. Стефани вдигна очи към Скълдъгъри и усети как я изпълва страх.
	— Аз не съм „то“ — продума.
	— Носиш нейните дрехи — отговори Скълдъгъри. — Просто още нещо, което си й откраднало. При всички положения си постигнало целта си. Накара я да избяга от собствената си майка. Отне й живота, отне и семейството й. Защо си дошло сега?
	— Какво, какво? — намеси се Флетчър. — Вал е избягала от майка си?
	— То се е опитало да убие Валкирия — отговори Скълдъгъри и в следващия момент изражението на Флетчър се промени: той загледа момичето сякаш е нещо, някакво нечовешко същество. Но в очите му се мерна и още едно чувство. Болка.
	— Мога да ви обясня — отвърна Стефани, но повече никой не обърна внимание на думите й.
	— То как е станало такова? — попита Векс. — Да оставим настрана склонността му да убива, засега. Как е станало толкова истинско?
	— Забележително! — отбеляза и Грейшъс. — Може би си променил символа за създаването му? Винаги съм смятал, че този символ подлежи на усъвършенстване, но кой ти има време да се занимава с отражения? Но това тук… Великолепно е.
	— Аз не съм „то“! — остро рече Стефани. — Аз съм „тя“! Аз съм личност! Казвам се Стефани Еджли. Родителите ми са Дезмънд и Мелиса Еджли, а сестра ми се казва Алис! Живея в Хагард, в област Дъблин.
	— И си убила братовчедката на Валкирия Каин — довърши Скълдъгъри.
	Стефани замълча. Флетчър се отпусна безсилно в един стол.
	— Направих онова, което се налагаше — отвърна Стефани с треперещ глас. — Единственото, което обичам на този свят, са родителите и сестричката ми. А това е така, защото целта, с която бях създадена, беше да се преструвам на Валкирия и да се преструвам, че обичам семейството й. Само дето всичко това престана да бъде само театър. Спрях да се преструвам и започнах да ги обичам наистина. Обичам ги. Бих сторила всичко, за да ги защитя. Затова съм дошла. Ще имате нужда от всякаква помощ, за да спрете Даркесата.
	Скълдъгъри наклони глава.
	— Въобразяваш си, че ще те вземем с нас? Че ще заемеш мястото на Валкирия?
	— Ние с нея сме една и съща личност.
	— Ти си _нещото_, което е убило братовчедката на Валкирия.
	— А тя в момента е нещото, което ще затрие целия свят — заяде се Стефани. В гласа й се долавяше гняв. — Скълдъгъри, знам, че не ти е приятно да чуваш това, но няма как — аз съм Валкирия. Не притежавам нейните магически сили, но в това се състои единствената разлика между нас. А и Скиптърът е у мен.
	— Скиптърът на Древните? — наостри уши Танит.
	— Той беше унищожен — обади се Донегън. — Не беше ли унищожен? Май четох някъде, че…
	— Това е Скиптърът от паралелната реалност — поясни Стефани. — Онази, в която властва Меволент. Скиптърът действа и е свързан с мен. Поправете ме, ако греша, но ми се струва, че към момента страдаме от известна липса на оръжия богоубийци. Когато Даркесата дойде, аз ще бъда единствената, която ще е в състояние да я спре.
	— Другият вариант е да те убием още сега — додаде Скълдъгъри. — И да вземем Скиптъра от ръката ти.
	— Няма да ме убиете.
	— Сигурна ли си?
	— Няма да ме…
	Скелетът извади револвера от кобура и устата на Стефани пресъхна от страх. Пръстът му запъна предпазителя и дулото се насочи точно между очите на момичето.
	— Скълдъгъри — обади се Векс, — чакай сега…
	— Това не е Валкирия — отговори скелетът. — Не е истински човек.
	Сарацен направи малка крачка напред.
	— Не можеш просто да я застреляш.
	— Това нещо не е в женски род.
	— Предлагам всички да се успокоим — намеси се Гордън.
	— Моля те, не ме убивай — тихичко рече Стефани.
	В следващата секунда Флетчър се появи между момичето и скелета.
	— Спри.
	— Дръпни се — ледено отвърна Скълдъгъри.
	Но момчето не мръдна.
	— Ами ако Вал не се върне повече? Ще позволиш ли семейството й да си остане с мисълта, че е избягала от тях или че й се е случило нещо ужасно? Целият смисъл на отражението е да им помага, когато Валкирия я няма. Ако убиеш Стефани, то няма да е, за да направиш света по-добър или да въздадеш справедливост. Ще я убиеш заради собствения си гняв. Това е цялата работа. Валкирия би искала в такива трудни времена да помислим за родителите й и за Алис, знаеш, че съм прав!
	Танит също се изпречи пред Скълдъгъри и бутна Флетчър настрани.
	— Чупката, перчем. Аз ще се оправя — очите й огледаха Стефани от главата до петите. — Виж се само! Ти си истинско чудо! Човек не може да ти се нагледа. Аз не съм като тия типове тука и много добре разбирам какво имаш предвид, когато казваш, че си Стефани. Разбира се, че си Стефани. Освен това аз пресявам приятелите си много внимателно, а сега ми се струва, че ти си човек, с когото бих могла да се сприятеля. Но същинският въпрос, Стефани, не е дали си истински човек, или дали може да ти се има доверие. Същинският въпрос е…
	Мечът на Танит блесна вън от ножницата, Стефани едва успя да мигне, когато Скълдъгъри се хвърли върху двете им. Момичето падна на пода, оплела се в ръцете и краката на противниците си. Мечът падна на килима до нея. Сарацен го грабна, но Сангуайн го фрасна и магьосникът полетя настрани, изпускайки острието.
	Ръце стиснаха Стефани, издърпаха я вън от мелето. Флетчър я вдигна, изправи я на крака и в следващия миг двамата се озоваха в някакъв тих апартамент. Вън беше нощ.
	— Благодаря ти — продума Стефани.
	Момчето не отговори. Без да пали лампите, полека обиколи стаите и внимателно ги огледа. Върна се при момичето и тя изведнъж усети ирационалния порив да запълни неловкото мълчание.
	— Предполагам, не трябва да съм изненадана — рече му. — Истинската цел на Танит е да пази Валкирия невредима, докато не се появи Даркесата. Сега Даркесата вече е на бял свят и Танит отново става наш враг. А тъй като Скиптърът е у мен, най-голямата заплаха за Даркесата съм аз. Затова и Танит се опита да ме убие.
	Флетчър измърмори нещо неразбрано.
	Момичето хвърли поглед наоколо.
	— В Австралия ли сме? Това ли е твоят апартамент?
	— Да — неохотно призна Флетчър. — Така де, беше мой. Не знам защо реших да дойдем тук.
	— Може би защото мислиш за това място като за свой дом.
	— Ако е така, би било доста сбъркано от моя страна. Та, коя от двете уби? Каръл или Кристъл?
	Стефани отвърна очи.
	— Каръл.
	— Кристъл знае ли какво се е случило?
	— Никой в тяхното семейство не знае истината. Отражението на Каръл зае мястото й. Постарах се да не ги тревожа.
	— Е, много мило от твоя страна!
	— Виж… Иска ми се да можех да кажа, че не исках да я убивам, но в интерес на истината… в онзи момент не ми се струваше погрешно. Имам предвид, знам, че вършех нещо ужасяващо, но просто не изпитах някакво конкретно чувство. Не съжалявах.
	— Но сега съжаляваш?
	— Да.
	— Защо? Защото изведнъж се оказа твърде близо до това да бъдеш истински човек? Доста удобно. Точно когато всички разбрахме за съществуването ти, ти взе, че почна да изпитваш вина. Горката!
	— Флетч…
	— Знаеш ли какво? Вярвам ти, когато казваш, че не си „нещо“. Вярвам ти, когато казваш, че си човек.
	— Благодаря ти.
	— Моля. Но като човек изобщо не те харесвам.
	— Да — промълви Стефани.
	Флетчър изчезна. Тя остана на място и миг по-късно момчето се върна, хвана ръката й и двамата отново се озоваха в гостната на Гордън. На пода се беше появила пукнатина, която Грейшъс тъкмо прикриваше, като придърпваше килима отгоре й.
	Скълдъгъри обърна поглед към момичето.
	— Танит и Сангуайн решиха да прекарат известно време извън нашата компания. Няма да бъдеш в безопасност в Хагард, така че идваш с нас в Роърхейвън. Скиптърът у теб ли е сега?
	— В сака й е — обади се Сарацен.
	— Тогава тръгваме незабавно — нареди скелетът. — Флетчър, коя е най-забутаната част на Убежището, в която си бил, като имай предвид, че трябва да е и близо до залата с Усилвателя?
	— В тоалетните — отвърна момчето. — Има едни на трето ниво. Всички тръби там текат, знаете ли ги? Отвратително място, ужасен студ е там.
	— Идеално — одобри скелетът и револверът отново заплува във въздуха и легна в дланта му.


>	62.
>	Роърхейвън се разкрива

	Телепортираха се в тоалетните. Беше тъмно и миришеше ужасно. Скълдъгъри разчете въздуха, после пристъпи към вратата и надникна навън. Стефани се промъкна след него, заедно с останалите. Стигнаха до ъгъла на коридора и Скълдъгъри избърза сам напред. Момичето дочу приглушен вик и после — тишина. След минутка прескочи тялото на изпаднал в безсъзнание роърхейвънски магьосник и влезе след другите в залата на Усилвателя. Скълдъгъри вече разговаряше с Инженера.
	— На кого си верен? — попита скелетът машината.
	— Верен съм на самия себе си — отвърна Инженерът. — И на Усилвателя.
	— Не на Ърскин Ревъл?
	— За мен не е възможно да поддържам лоялност към конкретни хора, организации, идеологии или религиозни вярвания.
	— Усилвателят използван ли е наскоро? — осведоми се Векс.
	— Усилвателят не е използван от шест месеца, една седмица и два дни.
	— Тогава бяха увеличени силите на Китана — обади се Стефани.
	Скълдъгъри се извърна към нея и момичето положи голямо усилие да не му обръща внимание. Очите й останаха приковани към Инженера.
	— Значи няма опасност да налетим на супер магьосници — обобщи Сарацен. — Е, това е добро начало. Инженере, бихме желали да деактивираш Усилвателя незабавно, ако обичаш, преди някой да е наумил да го използва.
	— Добре — отговори роботът. — За инициализиране на процедурата са необходими четиринадесет дни.
	— Четиринадесет _дни_? — ахна Флетчър. — Трябва да го изключим _още сега_!
	— Боя се, че това няма да е възможно.
	— Но уорлоките идват насам!
	— Ако не желаете те да използват Усилвателя, преди да бъде изключен — отвърна машината, — е необходимо да ги задържите далеч от него за периода от следващите триста четиридесет и три часа и осем минути.
	— Страхотно — промърмори Векс. — Е, добре, ясно. Нищо повече не можем да направим тук. Да се съсредоточим върху Ревъл и да приключваме.
	Сарацен ги поведе напред по коридора, после нагоре по някакви стълби. Отне им три пъти повече време от обикновено да стигнат до кота нула. Някои помещения, край които минаха, явно бяха опразнени междувременно, докато други пък се оказаха натъпкани с мебели и архивирани документи. Стефани остана с впечатлението, че цялото място се подготвя за мащабен ремонт.
	Когато стигнаха до етажа на нивото на улицата, водачеството пое Скълдъгъри — групата мина по най-тесните и лошо осветени коридорчета, по които рядко се мяркаше жива душа. Някъде напред се разнесоха стъпки. Половината от групата се стрелна в отворена стая вдясно на коридора, другата половина — в отсрещното помещение. Звукът от стъпките беше потропване на високи токчета.
	Стефани се беше скрила до Векс. Той изглеждаше спокоен. Овладян. Очите му обаче се разтвориха широко, когато чу гласа на Скълдъгъри да казва:
	— Здравей, Чайна.
	Декстър изхвръкна навън, останалите го последваха. Групата изпълни тесния коридор, няколко чифта очи се втренчиха в Чайна и в двамата роърхейвънски магьосници зад гърба й. Охранителите на красавицата бяха замръзнали на място от страх.
	— Скълдъгъри — издума Чайна. — Чакай…
	Гласът на скелета остана леден.
	— Знаех си, че ти първа ще ни предадеш.
	— Не, не разбираш.
	— Не можеш да спреш с предателствата, нали?
	Чайна пристъпи към него, кършейки ръце.
	— Какво трябваше да сторя? Не знаех какво планира Ревъл, заклевам се! — Стефани забеляза, че на дланта на красавицата засвети символ. — Те ме задържаха тук насила! Аз не исках да оставам! Трябва да ми повярвате…
	И после Чайна се извъртя и долепи длан до лицето на по-близкия роърхейвънски магьосник, запращайки рязка енергийна вълна в тялото му. В същия миг Скълдъгъри измести въздуха срещу втория роърхейвънец, но не го блъсна, а го притегли към себе си — охранителят налетя право върху лакътя на скелета и се срина на пода до колегата си.
	Чайна полека оправи гънките на роклята си.
	— Вече си мислех, че си ме изоставил.
	— Поне си била в безопасност тук — отвърна скелетът. — Къде е той?
	Сега вече на всички физиономии в групата — в това число и на лицето на Стефани — беше изписано искрено объркване.
	— Не знам — отвърна Чайна, — но където и да иде Ревъл, Черният секач е с него. Трябва да се махате оттук. Всеки един магьосник в сградата е получил нареждане да ви убие на място, ако ви види — Чайна погледна Стефани и присви очи. — А това кой е?
	— Аз съм Стефани. Отражението на Валкирия.
	Чайна я погледа миг-два.
	— Любопитно.
	— Вие двамата сте планирали това — рече момичето.
	— Импровизирахме — отговори Скълдъгъри. — Не сме планирали, беше невъзможно.
	— Защо не ми каза? На Валкирия, тоест? Защо не каза на Валкирия?
	Чайна се усмихна вяло.
	— Защото не е искал Валкирия да си помисли, че сме си изгладили отношенията. Той не ми е простил онова, което извърших, а аз и не очаквам някога да го стори. Но в тежки времена като днешните човек трябва да бъде преди всичко практичен.
	Скълдъгъри изсумтя.
	— Какво си открила досега?
	— Опасявам се, че е твърде малко. Мист ме следва като сянка всеки път, когато кракът ми стъпи вън от сградата. Но като цяло си прав. В града живеят твърде много хора. Ако минаваш из улиците всеки ден в един и същи час, винаги виждаш много лица, но никога _същите_ лица. Роърхейвън е нещо много повече от това, което ми позволяват да видя.
	— Каквото и да е, трябва да е скрито под нивото на улиците. Но колко е голямо? Колко хора всъщност живеят тук? И — което е най-важното — защо е тази тайнственост? Защо Ревъл си създава целия този труд?
	— Това е всъщност съвсем малка част от труда, който всъщност си създава. Току-що узнах, че немските старейшини са били убити от свои доверени хора. Вече дори не се опитват да хвърлят вината върху неизвестни наемни убийци.
	— Ревъл замесен ли е?
	— Доколкото разбирам, е _повече_ от замесен. Помисли — що за магьосници избра той, за да попълни опустелите Убежища на Австралия и Африка? Все свои поддръжници. Зафира Керайъс в Америка, Палавър Грейвс в Англия? Пак негови поддръжници. Ревъл направи така, че старейшини да се обърнат срещу старейшини, магьосници — срещу съветите си, Убежища — срещу Убежища и във всеки отделен случай властта завземат хора с убежденията на Ревъл, а именно че светът трябва да се управлява от магьосниците.
	— Значи край? — обади се Флетчър. — Той победи, така ли? Искам да кажа… Ако всички от първоначалния Върховен съвет са мъртви, значи сега всички заповеди ги издава само и единствено Ревъл?
	— Не е съвсем така — отвърна Чайна. — Обикновените магьосници никога няма да подкрепят никакво действие, целящо заробването на смъртните, затова Ревъл ще има нужда от някакво мащабно събитие, което да обедини всички магьосници по света.
	— Уорлоките — рече Скълдъгъри.
	— И аз така мисля.
	— Чайна, трябва да издебнем Ревъл да остане сам.
	— Няма начин. Старейшините са под непрекъсната охрана. Ревъл и крачка не прави без Черния секач, а Мист не ходи никъде без Сик и Порша. Най-добрата възможност е да успеете да примамите Ърскин някъде на открито, но това е по-лесно да се каже, отколкото да се направи. Жалко, че не успяхте да дойдете по-рано.
	— Защо?
	— След по-малко от час Ревъл се кани да изнесе реч пред добрите хора на Роърхейвън — наредено им да се съберат пред входа на Убежището. Би било идеален шанс, ако разполагахте с време да се подготвите.
	— Все още си е идеален шанс.
	Чайна сбърчи чело.
	— Не оставяй предателството на Ревъл да те принуди да извършиш някоя глупост.
	— Кога за последно аз съм вършил глупости? — попита скелетът и, още преди красавицата да отговори, й пъхна в ръката мобилен телефон. — Вземи го. Ако се наложи да се свържеш с нас, изпрати ни есемес. Апаратът е непроследим, но можеш да пратиш едно съобщение от тридесет знака. След това защитните символи ще унищожат телефона.
	Чайна кимна и погледна към изпадналите в безсъзнание магьосници в краката си.
	— Май ще трябва да се отърва от тези двама очарователни господа лично. Голяма радост, няма що.
	Скълдъгъри тръгна и отново поведе групата, а красавицата подхвърли:
	— Съжалявам, между другото. За Гастли. Харесвах го.
	Скълдъгъри спря за миг, кимна и продължи напред. Останалите го последваха по пустия коридор, докато най-сетне стана ясно, че не могат да продължат нататък.
	Скелетът се зае да почуква по голата стена пред себе си.
	— Тук някъде започва тунел, който извежда в мазето на кръчмата на Скейпгрейс — там живееше Изтезанието. Доколкото разбирам, старецът никога не е казвал на останалите Деца на Паяка нито за тунела, нито за мазето.
	— Слава Богу, че има такива потайни хора — промърмори Грейшъс.
	Стената забуча и се разтвори, разкривайки зад себе си пълен мрак. Скълдъгъри щракна с пръсти и призова пламък в шепата си.
	— Ще се наложи да тичаме — обяви.
	Стефани се втурна след другите по наклонения тунел, сечейки извивките на лабиринта по най-късата права. Знаеше, че само един погрешен завой е достатъчен, за да се озоват в задънен коридор и да нямат достатъчно време да се върнат, преди стените на лабиринта да се затворят и да ги направят на кайма. Препъна се, малко остана да падне, но Флетчър я улови за ръката и я повлече напред.
	Стените отново заръмжаха и се зарониха. Тунелът се затваряше.
	Без да изпуска ръката на Стефани, Флетчър подскочи, за да погледне над главите на другите и още преди краката му да докоснат отново пода, двамата с момичето се озоваха на челото на бягащата група и изхвръкнаха първи от тунела в една слабо осветена спалня. Стефани не успя да се спре навреме и падна върху леглото, претърколи се и скочи на крака от другата му страна. Само след няколко секунди се появиха Скълдъгъри и останалите, а веднага след това тунелът се затвори съвсем.
	— Мамиш — успя да изпъшка Сарацен на Флетчър, който само сви рамене.
	Чак сега Стефани чу, че някъде свири музика. „Разклати перата на опашката“ на Рей Чарлс. С револвер в ръка скелетът поведе отново всички вън от спалнята, Стефани вървеше точно по петите му. Озоваха се в гостна, обзаведена със захабени фотьойли и протрит диван, с ужасни тапети от седемдесетте, с картина с изобразен на нея кораб в бурно море, със стар телевизор с пукнат кинескоп и с грамофон… Гърмеше музика и в средата на стаята Скейпгрейс, Бияча и някакъв старец китаец танцуваха лудо.
	Групата се струпа около Стефани и загледа сценката. Момичето виждаше изумените гримаси на всички.
	Тримата в гостната танцуваха бесен туист. Очите им бяха затворени, а лицата — изкривени от удоволствието на музиката, която ги беше обсебила изцяло. Скълдъгъри измести леко въздуха и вдигна игличката от плочата на грамофона, музиката млъкна и танцът спря, а танцьорите се заоглеждаха объркано, докато най-сетне Скейпгрейс осъзна присъствието на Стефани и останалите.
	— Приятели! — провикна се и очите му се разшириха от радост. Втурна се към тях, разтърси ръката на Скълдъгъри, стисна Стефани за раменете и огледа грейнал другите. — Толкова се радвам, че сте тук! Крием се от дни. Дори не можем да излизаме да патрулираме нощем. Разбрахте ли какво стана? Със старейшина Биспоук?
	— Разбрахме — отвърна скелетът.
	— Шериф Декъни ни издирва нас тримата. Поне два пъти дневно праща хора да претърсват кръчмата. Още не са ни намерили. Твърде умни сме. Само дето не си донесохме никаква храна тук, в скривалището.
	— Това ей сега ще се поправи — рече Флетчър и изчезна.
	Скейпгрейс обхвана с жест мебелировката.
	— Моля ви, седнете! Добре дошли в пещерата на Рицаря. Повечето от вас познават моя помощник Бияча, а това е учител Пинг, моят инструктор по бойни изкуства.
	Пинг се поклони дълбоко.
	— За мен е чест да се запознаем — рече със силен акцент. — Ние с госпожица Скейпгрейс сме влюбени.
	— Не сме влюбени — избъбри Скейпгрейс, за да прикрие неудобството си.
	— Дълбоко влюбени — поправи се Пинг.
	— За последен път ти казвам — рече му Скейпгрейс, — че съм _мъж_!
	Пинг го изгледа и сви рамене.
	— Хубаво де, никой не е съвършен.
	— Сигурен съм, че всичко това е много интересно — рече скелетът, като чак сега прибра оръжието си, — но се налага да използваме мазето…
	— Пещерата на Рицаря — рече Вориен.
	— … за щабквартира. Ще атакуваме Ревъл и ще го свалим от власт, него и всичките му поддръжници. С нас ли сте?
	Скейпгрейс грейна, после извади нещо от джоба си и се обърна с гръб. Нахлузи нещото на главата си, донагласи го както трябва и пак се завъртя към групата. Носеше маска. Не особено сполучлива.
	— Рицарят на мрака и бурята ще се бори за справедливост! — обяви.
	Скълдъгъри се поколеба.
	— Този Рицар… си ти, така ли?
	— О, да, извинете. Аз съм, да.
	— Аха.
	— А аз съм Селският идиот! — щастливо се провикна Бияча. Стефани реши, че каквато и реакция да е очаквал в резултат от признанието си, тя определено не е била болезнено конфузно мълчание. Бияча се обля в руменина и млъкна.
	Флетчър се появи до Стефани, натоварен с продукти.
	— Рискувах да хвърля един поглед — рече. — Пред входа на Убежището вече се събира тълпа. За каквото и да се кани да говори Ревъл, ще има много публика.
	— Добре — рече Скълдъгъри. — Щеше да е ужасно, ако само ние бяхме отишли да го слушаме.


	Нямаха план. Навела глава, Стефани стоеше до Скълдъгъри и другите, леко встрани от грамадната тълпа, която жужеше в очакване. Единствените инструкции на Скълдъгъри бяха, че ако се отвори възможност, не трябва да я изпускат. Предвид обстановката Стефани не си представяше що за възможност би могла да се отвори. Пълно беше със секачи и роърхейвънски магьосници, разположени по всички стратегически точки или просто смесени с обикновените зрители. Ако Мъртъвците или това, което беше останало от тях, понечеха да предприемат каквото и да било, щяха да бъдат посечени на секундата.
	Точно пред входа на Убежището беше издигната сцена, а зад нея — грамаден киноекран. Към момента екранът показваше тълпата. Някои от хората не обръщаха внимание на навряната в лицата им камера, други се въсеха открито, но повечето се усмихваха широко, смееха се и махаха. Техните петнадесет минути слава. Стефани имаше само миг да се зачуди кой ли точно снима с тази камера, но след това Ърскин Ревъл се качи на сцената, следван от Черния секач. Върховният маг изчака ръкоплясканията и ликуването да стихнат, а после заговори:
	— Магьосници от всички дисциплини — рече, а гласът му прогърмя ясен и чист, — приятели… братя и сестри… Заставам пред вас в мирния град Роърхейвън, чиито граници дори в настоящия момент са под угрозата на хора, които мнозина от вас виждат като врагове. Сега обаче аз се обръщам и към тях, защото знам, че ме чуват. Обръщам се към генерал Мантис и към мъжете и жените в армията му, обръщам се към всички магьосници по света, които гледат това по Глобалната връзка. Преживяхме тежки времена. От дните на Меволент насам не сме били свидетели на подобно разделение в обществото ни. Но, колкото и да беше разрушителна онази война, тя се оказа за добро. Тогава застанахме рамо до рамо и воювахме срещу коварен и безмилостен враг. Дори в дните на битки, тогава мнозина от нас продължаваха да смятат Безликите просто за стари суеверия, дошли от някаква анахронична религия. Не воювахме срещу луди богове — воювахме срещу техните луди поклонници, черни магьосници, замислили геноцид срещу хората, които се бяхме заклели да закриляме. Воювахме един за друг. Воювахме за смъртните. И победихме. Днешната война обаче е различна. В нея няма злодеи. Има само противникови страни. Обстоятелства вън от нашата власт ни принудиха да вдигнем оръжие едни срещу други. Отначало беше само ирландското Убежище, изправено срещу Върховния съвет. След това се оказа, че Люлките на магията са срещу Върховния съвет. А после в самия Върховен съвет се появиха пукнатини и разногласия, когато моралните последици от действията ни започнаха да си вземат своето. Сами видяхте записа от камерите. Моят най-близък приятел Гастли Биспоук е заговорничил срещу мен. Не поради някакви егоистични причини, а защото е смятал, че аз греша, а той е прав. В самозащитата си аз отнех живота му, както всички вие узнахте. Ден не минава, без да проливам сълзи за приятеля си. Но също така ден не минава, без да изпитвам благодарност към него. Защото с порива си да стори онова, което смяташе за правилно, той подкладе моята собствена сила и решимостта ми да сторя същото. Приятели мои, мнозина от Върховните магове, които седят начело на Върховния съвет днес, са различни от онези, които преди известно време го сформираха. Преди час бях информиран, че Котернъс Оуд и Илори Ретисънт са били намерени убити в собственото си Убежище. Палавър Грейвс сега е Върховен маг на Англия, а той не е нито по-малко енергичен, нито по-малко свиреп от Оуд. Потърсих сътрудничеството на Върховен маг Грейвс, други Върховни магове пък потърсиха моето сътрудничество, защото всички ние вече разбираме до какво водят разделенията между нас, ако не ги изглаждаме навреме. Те водят до изолация. До подозрения. До омраза. Изказахме един пред друг тревогите си и се съгласихме да сключим примирие. Още докато говоря пред вас, вестта за примирието бива съобщавана и на генерал Мантис.
	Ревъл замълча за момент, плъзгайки поглед по морето от лица.
	— С другите старейшини разговаряхме също така и за нашия върховен дълг да защитаваме смъртните. Това, в края на краищата, беше и причината за началото на този конфликт. Твърде често през последните години ирландското Убежище висеше на ръба на катастрофата. Само благодарение на хора като Гастли Биспоук и Скълдъгъри Плезънт нито един от тримата генерали на Меволент не успя в плановете си срещу нас. Съвсем наскоро беше провален опитът на Дрейлън Скарабей да убие с един удар осемдесет хиляди смъртни, избягалите Останки бяха заловени, некромантите бяха притиснати в ъгъла, а магьосникът, известен като Аргедион, беше победен. При всички тези случаи обаче опасността смъртните да узнаят за съществуването ни беше много висока. Камерата, която в момента заснема и предава моите думи, я държи смъртен, журналист, който е открил истината за нас, който сам дойде и ни намери. Той е едва първият, но едва ли ще бъде последният. Бихме могли да изтрием паметта му. Ами паметта на онези, които ще го последват? И нея ли да изтрием? Колко изтрити смъртни съзнания можем да си позволим? Светът се промени, приятели мои. Технологиите го промениха. Тайни вече трудно се опазват. Знаете ли колко много забутани кътчета на Интернет съществуват, изцяло посветени на размазани кадри, уловили някой магьосник в действие? Ние вече сме градска легенда. Въпрос на време е да се появим по челните страници и в праймтайма. И просто ей така, от единия ден за следващия, да се превърнем във враг номер едно. Ще ни преследват, затварят, ще експериментират с нас и ние ще бъдем принудени да отвърнем. Но ние не можем да отвърнем на смъртните. Как бихме могли? Наш дълг е именно тях да пазим. Време е да тръгнем в крачка с останалия свят, да се променим заедно с него. Разговарях с Върховния съвет за това да започнем да защитаваме смъртните по-открито — да не бягаме от светлината на прожекторите, да не се крием из сенките. Засегнахме въпроса за това да разкрием пред смъртните съществуването си. Знам, знам, подобна идея се изправя срещу всичко, в което сме вярвали през целия си живот, но вариантите ни са малко, а и нямаме много време да решим. На хоризонта се задава нова заплаха. Уорлоките настъпват. Съюзили са се с Невестите на кървавите сълзи и идват насам. Дочух дори слухове, че водят със себе си армия от Окаяници. С подобна дивашка сила на своя страна те биха могли да прегазят една малка страна за дни. Милиони смъртни ще загинат и на другата сутрин светът ще се събуди в една нова, брутална реалност, в която магията съществува, но не всеки, който борави с нея, е добър и благороден. Пред заплаха от подобна трагедия ние сме длъжни да действаме бързо и решително. Налага се да отблъснем уорлокската напаст открито, пред очите на всички смъртни, за да могат те да ни видят такива, каквито сме — техни защитници. А когато уорлоките бъдат победени, ще влезем в смъртното общество. Ще оставим благодарността на смъртните да ни вдъхне сили, а ние, от своя страна, ще използваме нашите способности и научни постижения, за да вдъхнем сили на тях, да подобрим живота им, в пълния смисъл на думата да впрегнем уменията си в тяхна защита. Ще започнем да съществуваме в симбиоза. Ще процъфтяваме заедно. Разбира се, по този въпрос все още не е взето никакво окончателно решение и такова няма да има, преди да сме получили пълната подкрепа на всяко едно Убежище по света. Това е смяна на статуквото с епични мащаби. Тя трябва да се случи в пълно единодушие и съгласие. По моя заповед щитът край града ще бъде свален. При условията на примирието генерал Мантис и армията му ще бъдат допуснати в Роърхейвън. От главите им и косъм няма да падне. Ще бъдат посрещнати с добре дошли. Те са наши братя и сестри, а Роърхейвън е люлка на гостоприемството. Този град е нещо повече от онова, което очите виждат на пръв поглед. Преди десетилетия жителите му започнаха да обмислят как да го разширят. Те се гордееха с историческото си наследство и с магическите си корени, така че искаха Роърхейвън да се превърне в блестяща звезда сред магьосническите общности по света. Затова се хванаха на работа. Започнаха да строят. Към тях се присъединяваха все повече и повече хора. Мълвата за Роърхейвън се носеше шепнешком от ухо на ухо. Там е истината, казваха си един на друг съмишлениците. Там е мястото за нас. Но подобно бързо и екстравагантно разрастване трябваше да бъде държано далеч от очите на смъртните, затова роърхейвънци привлякоха на своя страна Крейфън Сигнет. Крейфън произхожда от стар и уважаван род маневристи, изследователи на реалности, които ние, другите, не сме и сънували. Крейфън изслуша плановете на роърхейвънци, съгласи се да помогне и днес е тук, сред нас, за голямото откриване.
	Напред пристъпи мъж, дребен и слаб, с късо остригана коса, качи се на сцената и се изправи до Ревъл.
	— Ние го познаваме! — прошепна Скейпгрейс. — Веднъж го набихме. Помислихме го за Сила Надир.
	Крейфън Сигнет наведе ниско глава и вдигна ръце във въздуха. Стефани сбърчи чело.
	Образът на целия град започна да трепка като в мараня и нови сгради заизникваха и се насложиха върху старите.
	— Жителите на Роърхейвън имаха мечта — продължи Ревъл. — Мечтаеха да се издигнат отвъд наложените им ограничения. Мечтаеха за град, достатъчно силен да устои на всяка атака и достатъчно голям, за да побере всякакъв брой хора. Продължиха да мечтаят, докато градът им престана да бъде просто град. Магьосници, приятели, братя и сестри, представям ви Роърхейвън Сити!
	Сигнет изкрещя от усилие и трепкащите прозирни сгради застинаха на място, плътни и солидни. Кули и шпилове, кои от кои по-високи, се издигаха към небето, извисяваха се над жилищните сгради — кооперации с апартаменти и къщи. Улиците бяха широки и интересно разположени, като довчерашната главна улица на Роърхейвън се беше превърнала в тясна пресечка. Старите постройки си бяха на местата, но около и върху тях се издигаха най-разнообразни подобрения и модификации.
	В началото на речта си Ревъл стоеше пред четвъртитата, ниска, с нищо незабележителна сграда на Убежището. Сега тя се бе превърнала чисто и просто в палат, издигаше се гордо, блеснала под слънчевите лъчи. Очевидно по-малка от двореца на Меволент в паралелната реалност, но също толкова пищна, тя се намираше в идеалния център на новия град, подобно на негово живо, туптящо сърце. Дори тихото езеро се беше променило. Вити мостове се кръстосваха над искрящата му повърхност, а струпаните по тях тълпи скандираха ликуващо. И по улиците хората ликуваха. Хиляди хора. Мъже, жени и деца, които само допреди миг ги нямаше.
	А отвън целият град беше опасан със стена. Стена с бойници и стражеви кули.
	— Това не е град — прошепна Векс. — Това е крепост.
	По заповед на Скълдъгъри цялата група се заизтегля, предпазливо назад. Свели лица и прикриващи се от хилядните тълпи, които ги заобикаляха отвсякъде.


>	63.
>	Капанът

	Облекчението беше осезаемо, витаеше тежко във въздуха, подобно на жега, която не иска да си отиде. Бойците под командването на Мантис, магьосници от всички краища на света, които изобщо не бяха желали да тръгват на война, сега се смееха и пееха с хората на Роърхейвън — техни врагове само допреди ден.
	Обидите бяха забравени. Огорченията — простени. Видно беше, че никой не таи враждебност срещу никого.
	Никой, освен Чайна.
	В една от непознатите пусти стаи на новото странно Убежище тя седеше и наблюдаваше Винсънт Фоу, който предпазливо пристъпи през прага, следван от бандата си наемници. Всички бяха пели и пили с хората вън, но сега веселбата беше приключила.
	— Изпратила си да ни повикат — рече Фоу.
	— Така е — отвърна Чайна.
	Бандата се изправи срещу красавицата и Фоу пробва да се усмихне.
	— Вижте, госпожице Сороуз, просто ни наеха да свършим една работа. Не го приемайте лично.
	— Аз приемам всяко преследване срещу себе си лично.
	— Ние сме куршумът. А не пръстът, който дърпа спусъка. Върховният съвет…
	— Много добре знам кой е дръпнал спусъка, господин Фоу. И той съвсем не е онзи, който вие си мислите. Зад тази война се крият някои схеми. При задвижването й бяха приведени в действие различни връзки. Абсолютно наясно съм кой е поръчал смъртта ми.
	— Тогава значи сте наясно и срещу кого да насочите гнева си.
	Красавицата повдигна леко вежда.
	— Какъв гняв? На тяхно място аз бих постъпила по същия начин. Виждате ли, за пръста, дръпнал спусъка, за хората, поръчали смъртта ми, това е било едно чисто делово решение. Но вие и приятелите ви сте се заели да го изпълните с удоволствие. Смея да твърдя, с твърде голямо удоволствие.
	— Бяхме наети…
	— Пристъпете напред, ако обичате.
	Фоу сбърчи чело.
	— Моля?
	— На пода пред вас са изрисувани пет кръга. Нека всеки от вас си избере по един кръг и да пристъпи вътре в него.
	— Няма да…
	— Господин Фоу, със сигурност няма нужда да ви припомням, че съм личен гост на Върховен маг Ревъл, който от своя страна ви е инструктирал да се подчинявате на всяко мое желание.
	Във веселата наемническа дружина на Фоу започнаха да се споглеждат тревожно. Единствен Самюъл не изглеждаше притеснен. Той просто беше приковал поглед върху Чайна и буквално не сваляше очи от нея. Дори когато пристъпи заедно с останалите в своя кръг, все така продължаваше неотклонно да я гледа.
	— Благодаря ви — рече учтиво магьосницата и докосна един символ на лакътя си.
	Кръговете засветиха, телата на наемниците се изопнаха и сковаха, очите им изскочиха от орбитите, а пръстите им се сгърчиха като крака на птица под напора на възцарилата се в мускулите им болка.
	— Бих могла да ви избия с едно движение на пръста си — рече Чайна и се заразхожда помежду им. — Как посмяхте да ме преследвате? Мен? Как посмяхте да посегнете на живота ми? Знаете ли изобщо коя съм аз? Известно ли ви е какво съм вършила? Не мога дори да си представя арогантната наглост, с която сте си въобразили, че моят живот може да бъде отнет от отрепки като вас! За всички дни, които сте прекарали на този свят, нито един от бандата ви не е сторил нищо, с което да заслужи правото да ми посегне. Нито вие, господин Фоу, нито някой друг от жалката ви долна сбирщина убийци.
	Пръстът й висеше над символа на лакътя. Едно движение беше достатъчно — болката щеше да се увеличи толкова, че сърцата на наемниците просто щяха да се пръснат и край. Вместо това красавицата полека прокара цялата си длан над символа, кръговете угаснаха и убийците рухнаха на колене, дишайки тежко.
	— Нямам навик да проявявам милост — обясни им Чайна, — но от вас има известна полза, колкото и тромави и непохватни да сте. Господин Фоу, гледайте ме, ако обичате, когато ви говоря.
	Фоу вдигна глава. Пот се лееше от челото му. Внезапно Чайна се изпълни със силното желание да си вземе душ.
	— Длъжник сте ми заради униженията, които изтърпях вследствие от действията ви срещу мен. В един момент ще дойда при вас и ще поискам да ми върнете дълга, а вие ще ми се подчините, без да задавате въпроси. Ясна ли съм?
	— Д-да — заекна Фоу.
	— Вече работите за мен. Запомнете го добре. А сега ме оставете, имам друга работа.
	Наемниците се повлякоха навън, а Чайна си позволи за момент да изпита удоволствие от стореното, преди отново да се стегне. Излезе от стаята и се отправи към по-населените части на Убежището, където множество магьосници се движеха напред-назад и разговаряха енергично. Двойка секачи я отведе до Кръглата зала. Заобиколени от Децата на Паяка, Ревъл и Мист седяха на столовете си, а зад гърба на Ревъл се беше изправил Черният секач. Столът на Гастли беше, разбира се, празен.
	— Чайна — почна Ревъл. — Благодаря ти, че се присъединяваш към нас. Извини ме, че те откъсвам от задачите ти, но възникна въпрос, при който можеш да ни бъдеш от помощ. Навярно вече си разбрала за изчезналите магьосници?
	Красавицата леко кимна.
	— Чух някакъв слух. Четирима магьосници не са се явили по служба. Домовете им са празни. Никой не знае къде са.
	— Ние знаем къде са — поправи я Ревъл. — Досега мълчахме, за да не предизвикваме паника. Четиримата магьосници са мъртви. А и не са само те. Миналата седмица осмина роърхейвънци са намерили смъртта си. Всички те са убити по време на изпълнение на служебния си дълг. Още единадесетима са изчезнали. Просто липсват. Сред тях са и двамата, които бях назначил да те наглеждат.
	— Ужасно.
	— Нали? Подозирам, че макар и войната между Убежищата да приключи, тук, сред стените на Роърхейвън, се води друга война и нейният край още не се вижда.
	Въпреки воала върху лицето на Мист, Чайна усещаше погледа й върху себе си. Ужаса и Кошмара също я наблюдаваха, макар и напълно спокойно. Само в очите на Сик и Порша личеше неприкрита враждебност. Красавицата не знаеше какво точно е известно на Децата на Паяка, но беше напълно наясно колко далеч се простират подозренията им. Една лъжа и щеше да се озове в окови, ако не и да я сполети нещо по-лошо.
	Чайна се усмихна топло на всички в залата.
	— Мъртъвците — рече.
	— Или онова, което е останало от тях — поправи я Ревъл. — Такъв беше стилът ни — ние в отряда не водим армии на бойното поле. Проникваме в тила на врага и премахваме противниците един по един, източваме бавно кръвта на вражеските сили.
	— Удряй от сенките — допълни Чайна. — Изчезни в мрака.
	— Да, това беше девизът ни, а и принципът ни на действие. А сега този принцип бива използван срещу мен. Никога не съм си давал сметка колко дразнещо е да имаш срещу си враг, който действа по подобен начин. Разбира се, принципът се прилага още по-успешно, когато имаш телепортатор на своя страна. Допускам, че са успели да спасят Флетчър?
	— Допускаш също, че аз знам отговора на този въпрос?
	— Естествено, че го знаеш — сопна се Порша. — Ти си _приятелка_ със Скълдъгъри Плезънт. Отношенията ви датират отдавна.
	Чайна я загледа в упор.
	— Същото може да се каже и за отношения на Ърскин със Скълдъгъри, а пък виж как се обърнаха нещата.
	— Дами — прекъсна ги Ревъл, — не сме се събрали да си разменяме обвинения. Оставете това. Чайна, намираш се сред хора, които ти вярват безрезервно. Всички ние сме от един отбор. Прав ли съм?
	Чайна премисли отговора, преди да го изрече на глас:
	— В известен смисъл.
	Ревъл се засмя.
	— Ето, затова те харесвам. Толкова е трудно човек да те уличи в лъжа. Кога за последно разговаря със Скълдъгъри?
	Ърскин Ревъл и Децата на Паяка, всички на метър от нея. А зад гърбовете им — Черният секач. Ясно, ще говорим истината.
	— Преди шест дни — отвърна Чайна. — В деня на откриването на Роърхейвън Сити.
	— Екзекутирайте я незабавно! — изръмжа Сик и пристъпи напред. Мадам Мист едва забележимо извърна глава към него, той се свъси и отстъпи.
	— Били са тук и са чули речта? — попита Ревъл. — Дано да им е харесала. След откриването съвсем малко хора дойдоха да ме поздравят. А ми отне цяла вечност, докато я съчиня да звучи както трябва. Виж, Скълдъгъри трябва да я е оценил по достойнство.
	— Не знам какво мисли Скълдъгъри за речта — отвърна Чайна. — След онзи ден не съм говорила нито с него, нито с някого другиго от групата му.
	— О. Жалко. Е, като стана дума за това, за какво всъщност си говорихте последния път?
	— Разпитваха ме за плановете ти. Аз отговорих напълно честно. Не знам нищичко за твоите планове. Попитаха ме също кога има вероятност да те засекат насаме. Казах им, че ти никога не оставаш сам, край теб винаги има охрана.
	— В такъв свят живеем, какво да се прави — тъжно поклати глава Ревъл. — Мъртъвците изобщо имаха ли някаква полза от разговора с теб?
	— Не мисля.
	— Ммм. Е, ти все пак си им помогнала, защото не дойде _незабавно_ да ми докладваш, че си ги видяла.
	— Да, предполагам, че си прав.
	— Бихте ли ни осведомили, госпожице Сороуз, към кого сте лоялна в момента? — продума Мист.
	Чайна се обърна да я погледне.
	— В момента, мадам Мист, съм лоялна към онзи, към когото съм била лоялна през целия си живот. Лоялна съм към самата себе си.
	Един паяк плъпна вън от грамадния ръкав на Мист, пролази бързо-бързо по бледата й изящна длан и отново се скри.
	— Ще бъда откровен — рече Ревъл. — Постъпката ти не говори добре за теб, Чайна. Ти дойде в Убежището, за да търсиш… така де, убежище, и ние те приехме. Поиска ли да свършиш някои неща? Добре, осигурихме ти възможност. Малките ти шпиони бяха ли престанали да ти докладват? Е, ние направихме така, че доносите им отново да започнат. Помогнахме ти толкова много, а в замяна поискахме съвсем малко. А при единствената възможност да ни се отплатиш, ти помагаш на врага.
	— Ако не им бях сътрудничила, щяха да ме убият. Не беше необходимо много, за да реши Скълдъгъри, че отново съм го предала.
	— Навярно си права — съгласи се Ревъл. — В края на краищата, ти си убила съпругата му и детето му. Всъщност, този въпрос винаги ме е озадачавал. Защо си го сторила? Искам да кажа, да, разбирам, че целта е била да примамиш самия Скълдъгъри в капан, така че Серпин да може да го ликвидира, но не можа ли просто да пратиш някого да отвлече майката и момиченцето? Някой от Диаблерията например. Вместо това си отишла лично. Сама. Изправила си се срещу жената на Скълдъгъри. Сама. Доста сериозен риск си поела за човек, който принципно се държи настрана от всяка непосредствена опасност.
	— Бях млада. Нетърпелива.
	— Влюбена?
	— Що за странно хрумване?
	— Дали е чак толкова странно? През годините в отряда сме имали най-различни теории за поведението ти в конкретния случай, но винаги се връщахме към тази. Била си влюбена в Скълдъгъри. Още докато е бил жив, още преди началото на войната. Той също е бил влюбен в теб.
	— Това е смешно. Тогава го познавах само бегло.
	— Така каза и Декстър, но после си спомнихме, че брат ти те взе със себе си, когато престана да почита Безликите. Тогава си прекарала доста дълго време сред нормални хора. И един от тези хора е бил Скълдъгъри.
	— Как така ще сме били влюбени, при положение че скоро след това аз се върнах към религията?
	Ревъл се усмихна.
	— Върнала си се към религията, след като Скълдъгъри е срещнал бъдещата си съпруга. По мнението на Гастли това те е съсипало.
	— Мненията на Гастли Биспоук невинаги отговаряха на истината. Спомни си, че той също така беше на мнение, че може да стои с гръб към теб, без при това да му забият нож. А виж, оказа се, че е грешал.
	Усмивката на Ревъл изчезна.
	— Няма да се оправдавам за действията си. Убих Гастли. Ако има специален ад за предателите, аз съм се запътил право към него. Но той трябваше да умре. Както и Антон. Трябваше да изпратя послание към поддръжниците си. Те трябваше да видят, че аз съм изцяло посветен на революцията, за която говорим. Точно както и те трябваше да пролеят кръвта на старейшините си и на мнозина свои другари, така и аз трябваше да пролея кръвта на моя брат. Сега всички заедно сме прокълнати.
	— А ако ти се удаде да заловиш Скълдъгъри и останалите? — попита Чайна. — Те също ли ще трябва да умрат?
	Ревъл поклати глава.
	— Тях ги чакат окови и килия. Познаваш ме достатъчно добре и знаеш, че за мен убийството винаги е било крайно средство. Може и да извърших нещо ужасно, но вътрешно съм си все същият. Не съм се променил. Не съм някакъв засукващ мустак злодей от булевардна мелодрама. Аз съм си аз.
	— А кой _всъщност_ си ти? Казваш, че те познавам достатъчно добре? Нищо подобно, изобщо не те познавам. Преди ти беше горд разпространител на идеите на Коривъл Двойни! Къде точно се объркаха нещата?
	Ревъл тъжно поклати глава.
	— Очите ми се отвориха дълго, преди да започна да предъвквам пред всички думите на Коривъл. По време на войната с Меволент бях пленен. Изтезаван. След няколко дни мъки издадох всичко, което знаех, но изтезанията не спряха. Най-сетне бяха заловили един от Мъртъвците и се наслаждаваха на всеки мой писък. А след това една нощ дочух писъци, които не бяха мои и си помислих, _ето, дойдоха. Приятелите ми дойдоха за мен._ А после вратата на килията се отвори, но на прага не застана Скълдъгъри, а Изтезанието. Бездруго Ларикин беше заел мястото ми в отряда, така че, докато се възстановявах, прекарах цяла година сред Децата на Паяка. Известно ли ти е в какви условия бяха принудени да живеят те? Буквално бяха на дъното. И то не заради войната, а заради смъртните. Едно Дете на Паяка не може да съществува спокойно нито сред нас, нито сред смъртните, без съвсем скоро да разкрие колко е… различно. А в онези дни им беше още по-трудно да се крият.
	— Значи за това е цялата работа? — попита Чайна. — Равни права на Децата на Паяка, а?
	— „Равни права“ подсказва, че Децата са равни със смъртните. А те не са равни. Децата на Паяка са по-висши същества. Ние всички сме по-висши от смъртните. Очите ми се отвориха тогава, Чайна. Защо да живеем на дъното? Защо да трябва да крием кои сме? Само защото открай време е било така? Това не е основателна причина.
	— И ти взе, че провокира война.
	— Аз провокирах революция, маскирана като война. Коривъл Двойни не беше прав. Ние не трябва да сме само защитници на смъртните. Трябва да сме техни водачи. Единствената причина, поради която си още жива, е моята увереност, че споделяш това мнение.
	— Сигурен ли си?
	— Сто процента сигурен.
	— Това не означава, че одобрявам революцията ти.
	— Разбира се, че не я одобряваш — отговори Ревъл. — Ти мразиш промените. Искаш светът да си стои все един и същ: стабилен и предсказуем. Скълдъгъри иска същото. Аз обаче зачеркнах тази възможност. Уорлоките търсят Отдел Х. Насъскани са срещу смъртните. Когато се окажем принудени да се сразим с тях, когато ги победим, всички магьосници по света ще се обединят под моето водачество. Тогава ние ще поемем пълната власт. Това е Новият световен ред, Чайна, и аз ти давам възможност да си сред първите, които ще се включат в него.
	— Значи ще искаш нещо от мен в замяна.
	— Искам Мъртъвците. Искам Скълдъгъри и останалите.
	— Не знам къде са.
	— Но можеш да им изпратиш съобщение. Можеш да им кажеш, че в точно определено време ще бъда сам и уязвим.
	Чайна се поколеба.
	— Искаш да ги вкарам в капан.
	— Уорлоките ще нападнат смъртните всеки момент. По наши сметки се очаква да атакуват Дъблин до дни. Трябва да сме готови да ги отблъснем. Твърдиш, че водят със себе си Окаяници, а това определено не влизаше в сметките ни. Ако нещо се обърка, преди уорлоките да нападнат, ако Скълдъгъри осуети плановете ни, Шаривари може и да победи! И какво ще стане после?
	— Ще умрем — отвърна Чайна.
	— Ще умрем — повтори утвърдително Ревъл. — Така че, да, искам да вкараш Скълдъгъри и другите в капан. Ще ги заловим, ще ги оковем, ще ги затворим и необезпокоявани ще се разправим с уорлоките. Когато установим пълна власт над смъртните, вратите на килиите ще се отворят, аз ще освободя Мъртъвците и сам ще се предам в ръцете им.
	Чайна сбърчи чело.
	— Нямаш намерение да поемеш водачеството?
	— Аз? — засмя се Ревъл. — Какво разбирам аз от владеене на света? Убежището във всяка страна ще погълне съответното смъртно правителство и принципите на управление ще се запазят, само дето управляващите вече ще са хора като нас. Аз ще призная престъпленията си, ще вляза в затвора или ще ида в изгнание, а приятелите ми ще живеят дълго и в мир.
	— Това е почти благородно.
	— Да, ако не бяха манипулациите и убийствата, които извърших — съгласи се Ревъл.
	— Не си правете илюзии, госпожице Сороуз — намеси се Мист. — Ако приемете предложението ни, а след това Мъртъвците не се появят на уреченото място или ако дойдат предупредени, вие ще бъдете убита на секундата.
	— Не съм се и съмнявала — отвърна Чайна.


>	64.
>	Капанът щраква

	Ревъл дълго и демонстративно тръска ръката на генерал Мантис на стъпалата пред входа на лъскавото ново Убежище. Армията на Мантис се беше стопила в населението на града: войниците бяха станали отново магьосници — независими и изгарящи от любопитство. Сега те обикаляха и разглеждаха Роърхейвън, а кореняците се усмихваха гордо както на постиженията си, така и на факта, че са успели да опазят тайната си толкова време. Старейшините от отделните Убежища във Върховния съвет — сам вървящ с бързи стъпки към пълното си разпадане — бяха изпратили най-сърдечните си поздравления, заедно с обещания да дойдат скоро на посещение.
	Но във въздуха витаеше напрежение. Стефани го усещаше още от момента, в който излязоха от рицарската пещера на Скейпгрейс. Ирландските магьосници бяха гледали видеозаписа от охранителните камери, с очите си бяха видели Гастли Биспоук и Антон Страха да падат от ръката на собствения им Върховен маг и неговите лъжи определено не хващаха дикиш сред никого, който не беше роден в Роърхейвън. Ирландците се събираха на групички, говореха си тихо и разговорите стихваха, щом ги приближеше някой роърхейвънец.
	А и ирландците не бяха единствените. Магьосници от други Убежища, мъже и жени, които никога не бяха искали да се замесват в тази война, си задаваха въпроси за интересите на собствените си старейшини в конфликта. Погледнати отблизо, факти и мотивация никак не си пасваха. Наемните убийци, по чиято вина се беше наложила смяната на толкова много старейшини, бяха изчезнали безследно, все още незаловени.
	Освен това оставаше и Големият въпрос, въпросът, който всички си задаваха.
	Къде беше Скълдъгъри Плезънт?
	Говореше се, че щитът около Роърхейвън е вдигнат отново веднага след влизането на Мантис в града по една-единствена причина: Върховният маг се страхувал от Плезънт и от онова, което детективът скелет ще му стори, когато го докопа. Говореше се, че Ревъл и крачка не правел без Децата на Паяка, че държал Черния секач като личен бодигард. Говореше се, че Върховният маг на Ирландия не можел да мигне нощем.
	Стефани много се надяваше това последното да е вярно.
	Никой не очакваше тя да изпитва каквито и да било чувства. Четеше се по лицата им. Векс, Сарацен и Ловците на чудовища поне се държаха възпитано и донякъде приятелски, но Скълдъгъри и Флетчър я игнорираха напълно. Стефани се опитваше да не показва колко я боли от това. Не че не си го заслужаваше — заслужаваше си го и още как. Беше убила Каръл. Беше се опитала да убие Валкирия. В очите на скелета и момчето тя навярно все още беше само едно отражение, само едно нещо, само едно местоимение в среден род.
	Когато Валкирия й беше казала за смъртта на Гастли, Стефани не беше сигурна как точно се е почувствала. Помнеше, че беше усетила _някакво_ чувство. Беше почувствала нещо в себе си, навярно спомените на Валкирия за това какво е скръб, какво е загуба. Тогава Стефани беше успяла да изтика това чувство настрана. Да го изтика настрана и да се занимава с него по-късно. Но когато по-късно се зае с чувството, осъзна, че то е истинско. Че е истинска скръб. Истинска болка от загубата. И че това чувство си е нейно, а не на Валкирия.
	Но никой не искаше и да знае дали Стефани скърби.


	Седем дни след края на войната Стефани се събуди и узна, че Чайна им е пратила съобщение. Стана от леглото и отиде в дневната, където вече се бяха събрали всички и оживено дискутираха. Дори не си бяха направили труда да я повикат.
	— Това е шансът ни! — каза Грейшъс.
	Скълдъгъри продължаваше да се взира в есемеса на екрана на телефона.
	— Така изглежда.
	Грейшъс се намръщи.
	— Смяташ, че е капан?
	— Не знам. Възможността, която ни се отваря, е просто идеална. Не е твърде лесно, но не е и нещо, с което да не можем да се справим. Ситуация, нагласена точно като за нас.
	— Значи _си е_ капан.
	— Може и да не е.
	— Значи _не е_ капан.
	Скълдъгъри се извърна да го погледне.
	— Грейшъс, наистина не знам! Но ако е капан…
	— … значи Чайна ни е предала — завърши Векс.
	— Никога не би го сторила доброволно — замисли се скелетът. — Но ако са й опрели дулото в главата, а ние не се хванем в капана, в Убежището ще решат, че тя ни е предупредила. Ревъл може би просто ще я затвори, но мадам Мист надали ще прояви такава милост.
	Сарацен потри брадичката си с длан. Не се беше бръснал от два дни.
	— Смяташ, че ще я убият?
	— Напълно е възможно.
	— Какво ще правим тогава?
	Скълдъгъри заговори, като при това вдигна три пръста, които се зае да сгъва, докато изброяваше:
	— Убиваме Ревъл. Спасяваме Чайна. Правим така, че да не ни хванат. Ще бъде трудно. Грейшъс, има ли как пак да се вържем към охранителните камери в Убежището?
	Грейшъс поклати отрицателно глава.
	— Смениха кодовете за достъп в секундата, в която разбраха, че сме влезли в системата им. Но ако Ревъл слезе в залата на Усилвателя, смятам, че мога да се свържа към комуникационните системи на Инженера — и към аудиото, и към видеото. Надали Най се е сетил да им инсталира защити. Ще виждаме онова, което вижда машината и ще чуваме онова, което чува.
	— Отлично — рече Скълдъгъри. — Ще ни е необходимо всяко преимущество, което успеем да си осигурим. Аз отивам, но не мога да накарам никого от вас да дойде с мен. Има ли въпроси?
	Всички вдигнаха ръце.
	— Прощавайте — поправи се скелетът, — исках да кажа: „Има ли доброволци?“. Благодаря ви. Грейшъс, хващай се на работа. Останалите — подготвяйте се. След два часа тръгваме да се оправим с Ревъл.
	Не каза дали Стефани ще остане в мазето, затова тя се зае да се приготви заедно с останалите. Макар че се оказа, че има други недоволни.
	Тъкмо се връщаше от тоалетната, когато Скейпгрейс застана на пътя й.
	— Нека и ние да помогнем — рече. — Аз тренирам бойни изкуства. Бияча има големи мускули. Учител Пинг много го бива в кунгфу. Моля ви, не ни оставяйте, нека да участваме! Искам да съм един от добрите.
	— Ти _си_ един от добрите — отвърна Стефани, — но решението не зависи от мен. Скълдъгъри и другите… Те трябва да те видят в действие, преди да решат дали да дойдеш, а за това май нямаме време.
	— Но сега е _моментът_! — настоя Скейпгрейс. — Това е финалният сблъсък! Аз… трябва да го направя, трябва да участвам. Черният секач се появи по моя вина. Когато лорд Вайл го разкъса, аз накарах Бияча да събере всичките му парчета. После ги дадох на Най, за да му платя, задето ще сложи мозъците ни в нови тела. Ако не бях аз, Ревъл нямаше да разполага с най-страшния бодигард на света и…
	— Скейпгрейс — прекъсна го Стефани, — няма проблем. Никой не те обвинява…
	— Ако изобщо има момент, в който да се докажа, да уверя хората, че вече не съм посмешище, че е време да ме приемат насериозно, то този момент е именно сега! Битката, към която сте се отправили, е важна за вас. Искаме да дойдем. Аз искам да дойда. Искам да се бия рамо до рамо с добрите и каквото и да ни застигне — победа или поражение, живот или смърт — готов съм да го посрещна!
	— Не зависи от мен.
	— Но те ще те послушат!
	— Не — отвърна Стефани. — Няма да ме послушат.
	Обърна му гръб и се върна в дневната точно когато на лаптопа на Грейшъс се появи трепкаща картина. Залата на Усилвателя. Празна, ако не броим Инженера. Всички се струпаха около монитора.
	— Огледайте внимателно стените — заръча Скълдъгъри. — Ако искат да ограничат достъпа на Флетчър, трябва да са изписали символи и на четирите стени.
	— Не виждам символи — рече Векс.
	— Не е зле да сме сигурни — рече Флетчър. — Веднъж попаднах в такова помещение и никак не е приятно. Часове наред след това не можех да се телепортирам.
	Скълдъгъри се дръпна от монитора.
	— Стените ми изглеждат чисти.
	— Значи може и да не е капан.
	— Може. Ето ги, идват.
	Инженерът обърна глава и на монитора се появиха двама магьосници, които тъкмо влизаха в залата, следвани от Ревъл с Черния секач зад дясното му рамо. Инженерът отклони поглед за момент, когато в залата влезе и Кларабел, а после отново се извърна към Върховния маг, който се взираше право в лицето му. Отстрани беше застанал и Най, прегърбен под ниския таван. Черният секач, Сик и двама роърхейвънски магьосници образуваха широк кръг около Ревъл и машината. Ревъл посегна и се зае да изтрие усмихнатото личице на главата на Инженера. Почисти го и полека завъртя камерата му така, че от мазето на Скейпгрейс видяха и Порша, застанала на пост до вратата.
	— Сарацен, Декстър и Грейшъс, поемате Сик и двамата му приятели — нареди Скълдъгъри. — Донегън, Порша е твоя. Най-опасният човек в тази зала е Черният секач. Стефани, Скиптърът е единственият сигурен начин да се справим с него бързо. Ако мръдне, превърни го на прах. Ревъл е мой. Флетчър, ти стоиш настрани от схватките. Ако се окаже капан, грабваш този, който е най-близо и си плюеш на петите. Всички ли разбраха какво трябва да правят? Окей, заемете позиции.
	Стефани дори не успя да мигне и се оказа заедно с останалите между Ревъл и Най, заобиколена от врагове. Черният секач реагира пръв, но Стефани вече беше насочила Скиптъра към него. Чуваше пухтенето наоколо, виковете, ругатните и заплахите, но не отделяше поглед от секача, който също стоеше като закован, протегнал ръка към косата си.
	Флетчър беше зад гърба й и полека я премести, за да пропусне Векс, който влачеше Сик, станал почти лилав в лицето, заради ключа, в който Декстър стискаше шията му. Скиптърът не се отклони и на сантиметър. Секачът не помръдваше.
	Най-после Сик се отпусна в безсъзнание и Векс каза:
	— Чисто.
	Зад него чуха и Грейшъс:
	— Чисто.
	— Чисто — рече Сарацен.
	— Чисто! — обади се и Донегън.
	— Остави косата — нареди Стефани на секача. — После отстъпи до стената.
	В първия момент секачът не мръдна.
	— Изпълнявай! — обади се Ревъл някъде иззад дясното й рамо. Секачът пусна косата на пода и отстъпи. Устата на Стефани отново беше пресъхнала.
	— Държаха ме тук против волята ми! — продума Най с треперещ от страх глас.
	— Млъквай — отговори Скълдъгъри и Стефани се обърна да го погледне. Ревъл беше на колене на пода пред скелета, който беше опрял дулото на револвера си в главата му.
	— Какво ще бъде? — рече Върховният маг. — Убийство, арест, отвличане?
	— Продължавай с предложенията — отвърна скелетът. — Още не съм решил.
	— Е, ако това са последните мигове от живота ми, бих искал всички да знаете, че много съжалявам за Гастли и Антон.
	— Убийство ще е — промърмори Скълдъгъри и отстъпи крачка, за да не се опръска с кръв.
	— Чакай! — превари го Ревъл. — Просто задръж секунда, става ли? Не исках да го правя, но се налагаше. Аз променям света. След петдесет години ще се обърнете назад и кой знае, може и да разберете, че съм бил прав.
	— Много силно се съмнявам! — обади се Сарацен.
	— Добре де — отвърна Ревъл, — и на мен ми се струва пресилено, но какво искате да кажа с пистолет до главата! А, да, имам и друга реплика: ако се предадете сега, никой няма да пострада.
	— В този момент ли щраква капанът? — попита Скълдъгъри.
	— Знаел си, значи?
	— Разбира се.
	— Но въпреки това дойде?
	— Разбира се.
	— Видя ли? Ето затова сме приятели с теб. Сега ще се изправя. Гръмни ме, ако искаш, но ставам от пода — Ревъл бавно се надигна. Пистолетът остана притиснат до слепоочието му. — Оттук няма мърдане, да ви кажа. Най-малкото не можете да се телепортирате.
	— Така ли? — обади се Флетчър. — И какво ще ни спре?
	Ревъл го изгледа.
	— Косата ти наистина е супер яка.
	Пейджърът, залепен на дланта на Флетчър припука, цялото тяло на момчето се отметна назад и той падна. Векс го подхвана в последния момент.
	— Не се тревожете — рече Ревъл. — Жив е. Но известно време ще е безсъзнание. Просто прибавих една малка екстра към пейджъра. Активира се с глас. Трябваше да подбера фраза, която никой при никакви обстоятелства не би му казал.
	— Идват — предупреди Сарацен. — Секачи и магьосници. Десетки.
	— Грейшъс, вземи Флетчър — нареди Скълдъгъри. — Ще си пробием път със стрелба.
	— Нищо подобно! — сряза го Ревъл и в гласа му вече се долавяше гняв. — Ще ви убият! Просто се предайте, окей? Изгубихте. Приемете го. Ще прекарате някой и друг месец в килия, а после, когато излезете, ще управлявате света — така, както винаги е трябвало да бъде.
	Вратите на залата се разтвориха с трясък. Скълдъгъри извъртя Ревъл и застана зад гърба му.
	— Ако някой от нас мръдне — нареди Ревъл, — избийте всички ни!
	Скелетът запъна предпазителя на револвера.
	— Толкова ли бързаш да умреш?
	— Няма да ти позволя да съсипеш всичко — отвърна Ревъл. — Няма да допусна смъртта на Гастли и Антон да се окаже напразна. Тази работа ще се докара докрай — със или без мен и теб.
	— Мога да те убия още сега.
	— Можеш. Но после всички вие ще умрете. Дори Валкирия, дето пак сте я довели. Искаш ли Валкирия да умре, Скълдъгъри? Аз не искам. Не искам никой от вас да умира.
	Иззад струпаните на прага секачи се зачу глас:
	— Пуснете ме! Пуснете ме да мина, проклети да сте! — миг по-късно слабичък мъж си проби път през тълпата.
	— Флинт — поздрави го Ревъл и за пръв път Стефани усети нотка на изненада в гласа му. — Хора, позволете ми да ви представя Флинт, нашия нов администратор.
	— Къде е Типстаф? — попита Стефани.
	— Типстаф се… наслаждава на заслужена почивка — отвърна Ревъл. — Прекарва я предимно в една килия, но той винаги си е бил самотник. Не всички в Убежището разбраха защо трябваше да постъпя така, както постъпих.
	— Върховен маг — рече Флинт. — Забелязахме уорлоките.
	Ревъл грейна.
	— Идеално! Къде са? В Дъблин?
	— Не, сър — отвърна Флинт. — Тук са. Пред портите на града.
	Ревъл го изгледа.
	— Но защо… мътните да ги вземат, защо са дошли тук? Трябваше да нападнат _смъртните_!
	— Изглежда не са толкова тъпи, за колкото ги вземаш — промърмори Скълдъгъри и отпусна хватката си. — Никой да не стреля — после сам подаде револвера си на Върховния маг.
	Ревъл се поколеба, после го взе.
	— Секачи — рече, — оковете ги.
	Секачите се заеха да изпълнят заповедта. Стефани позволи да й вземат Скиптъра, после усети как студените гривни на белезниците щракнаха около китките й.
	Ревъл погледна Най.
	— Докторе, нека на Флетчър не му липсват храна и течности, докато спи.
	— Разбира се.
	— И без експерименти върху момчето!
	Най се поколеба, но после се поклони ниско.
	— Разбира се.
	Ревъл погледна Скълдъгъри и се обърна към Черния секач:
	— Доведи ми ги на стената. Стигнаха чак дотук, нека да видят заедно с мен проклетите уорлоки.


>	65.
>	Уорлоките

	Секачите поведоха групата след Ревъл към входа на Убежището. Старата позната теснотия, циментът и практичното мръсносиво се бяха превърнали в просторни коридори от мрамор и гранит. Таваните, доскоро така ниски и потискащи, сега се издигаха в арки и куполи. Подминаха група работници, които събаряха стена между старата част на сградата и новата, между мрачната скука и разкоша — през отвора човек сякаш надникваше в друг свят. Което, всъщност, беше и самата истина.
	Събраха се на една платформа. По заповед на Ревъл тя потъна гладко надолу, като отворът над главите им се затвори сам. Спряха в началото на широк, добре осветен тунел и платформата продължи да пълзи напред по него.
	— Проклетите уорлоки — промърмори Върховният маг.
	В гласа на Скълдъгъри се долавяше странно задоволство:
	— След като си даде такъв труд да натопиш Отдел Х…
	— Именно! — възкликна възбудено Ревъл. — Искам да кажа, колко още фалшиви улики трябваше да им подхвърля, за да ги подмамя да нападнат смъртните? Всичко вървеше по план. Всичко. И въпреки това — ето ти ги, дошли тука! Каква полза имаме ние от това? За нас е интересно да нападнат _Дъблин_, за Бога! Искаме смъртните да ги видят, да се уплашат от тях, искаме в света да се възцари паника! Само тогава можехме да се намесим и да спасим положението.
	— А после да завземем властта — довърши Векс.
	— Властта е наша по право — отвърна Ревъл. — Планът ми беше най-безболезненият възможен начин да се доберем до нея, безболезнен както за смъртните, така и за нас. Какво, да не би да предпочитате да предвиждах масови разрушения по цялото земно кълбо? Опитвам се да постигна целта с минимални трудности и за двете страни. Всички ме гледате така, все едно всичко това ми прави някакво удоволствие, все едно се радвам, че си цапам ръцете с невинната кръв на приятелите си!
	— Ако невинната кръв на приятелите наистина те притеснява — продума Стефани — свали ни оковите.
	— Е — отговори Върховният маг, — не ме притеснява _чак_ толкова — усмихна се на шегата си, но никой не отвърна на усмивката му, така че той въздъхна и вдигна Скиптъра. — А откъде се сдобихте с това, ако смея да попитам? Да не сте пътували отново из паралелните реалности? — огледа черния кристал отблизо. — Съществуват различни оръжия богоубийци. Мечът, кинжалът, копието и лъкът. Има и други, ако може да се вярва на легендите. Но това… Това е истината. Това оръжие е отблъснало Безликите. Армия, която го носи пред себе си, би била… непобедима.
	Стефани го погледна право в очите.
	— Значи ще ме убиеш? Защото единственият начин да използваш Скиптъра е да ме убиеш и така да заявиш, че си новият му собственик.
	— Наистина ли мислиш, че бих те убил, Валкирия?
	— Уби Гастли. И Страха. И Коривъл Двойни. И кой знае кого още.
	Ревъл отвърна очи.
	— Да. Добре. Но _теб_ не бих те убил.
	Грейшъс вървеше, обърнал лице нагоре към проблясващите светлини на тавана.
	— В момента под улиците ли се намираме? — попита.
	— Да — отвърна Ревъл. — Чрез тези тунели Убежището е свързано с всички основни точки на града. Просто трябва да видите някои от строителните материали, на които се натъкнахме в измерението, в което беше построено всичко това. Скали, минерали, метали — в нашата реалност не съществува нищо подобно! Там няма хора, само разни чудновати животни и забележителна растителност. Пратихме експерти да обследват подробно и те констатираха наличие на определено ниво на базисен разум сред представители на местната флора. Представяте ли си? Разумни моркови. Да се неначуди човек.
	— Какво правиш? — тихо попита Векс. — Мъчиш се пак да сме приятели? Бъбрим ли си, или какво? Ти уби Антон и Гастли, кучи сине. Няма връщане назад.
	Ревъл отвърна очи и замълча. Никой не каза нито дума повече, докато платформата най-сетне не спря.
	Таванът над главите им се разтвори, платформата се заиздига, нагоре и още нагоре, набирайки скорост. Стефани отвори уста и се прозина насила, за да не й заглъхнат ушите. Точно когато й се стори, че пътуването ще продължи вечно, платформата спря, пред тях се отвори врата и вятърът ги блъсна в лицата.
	Пристъпиха и се озоваха на стената — беше толкова широка, че отгоре й можеха да се паркират две коли една до друга и пак щеше да остане място да премине човек. От външната страна я опасваха бойници с амбразури, а от вътрешната — метален парапет, отвъд който се откриваше гледка над целия град. Беше забележително. Стефани се надвеси леко над парапета и надникна надолу към улиците — веднага й се зави свят. Един секач я побутна и тя избърза напред да настигне другите. Веднъж Скълдъгъри беше изброил на Валкирия имената на различните части на крепостните стени. Беше й обяснил, че трябва да мисли за стената като за венец в устата на старец: самият „венец“ се наричаше корниз, а стърчащите от венеца „зъби“ — бойници. Валкирия беше забравила урока след минути. Стефани помнеше всичко.
	Вятърът тук беше силен и студен и грабна шапката на Скълдъгъри от главата му. Ревъл вдигна ръка, шапката зави, върна се полека и той я улови. Сложи я в окованите ръце на Скълдъгъри, но скелетът не каза нищо.
	На генерал Мантис не му се налагаше да наднича между бойниците, за да оглежда околността. Той просто стърчеше над всички, нелепо висок, увит в целофана си. Сега, отблизо, Стефани ясно виждаше бледата му гола плът отдолу. Групата го приближи и съществото сведе глава към тях с лице, скрито от ужасната маска.
	— Върховен маг Ревъл — издума. — Поздравления за това, че сте заловили враговете си. Ако желаете да ги хвърлите от стената, ще ви покажа идеалното място.
	Ревъл се смръщи.
	— Не съм сигурен дали се шегувате…
	— Генералът си е такъв — прекъсна го непознат мъж, който пристъпи напред, следван плътно от една жена. — Човек трябва да му свикне с чувството за хумор. Здрасти, Сарацен.
	— Реджис — кимна му Сарацен. — Здравей, Ашионе.
	Жената демонстративно го игнорира.
	— Сигурно се чудиш защо така и не ти се обадих — продължи да й говори Сарацен. — Канех се, наистина щях да ти звънна, сериозно. Но после се оказа, че съм ти изгубил номера. А след това избухна войната. После пък телефонът ми взе, че се повреди. Трябва да си взема нов. Ще ми препоръчаш ли някоя сигурна марка? Мислех си за…
	Ашионе го погледна и той млъкна начаса.
	— Върховен маг — рече Реджис, — ще ви заведа до наблюдателния пункт. Последвайте ме.
	Оставиха Мантис и Реджис ги отведе до място на стената, където ги чакаше непозната и съвсем млада жена.
	— Това е ЕнДжей — представи я Реджис. — Тя е избрала езиците на магията за своя дисциплина и в момента се обучава под ръководството на Чайна Сороуз.
	— Госпожица Сороуз е прекрасна преподавателка — обади се ЕнДжей, разтворила широко невинните си очи. — Наистина е изключителен специалист. Аз никога не мога да стана и наполовина толкова добра като нея. Тя все ми го повтаря. Чудесна е!
	Реджис въздъхна.
	— В момента ЕнДжей е малко влюбена в госпожица Сороуз.
	Ревъл се усмихна на младата магьосница и тя цялата пламна.
	— Не се притеснявай въобще — рече й. — Всички сме били влюбени в Чайна, повярвай ми. Ако трябва да съм искрен, повечето от тук присъстващите все още са влюбени в нея. Но какво ще кажеш сега да забравиш всичките си съмнения и да ни покажеш какво в действителност умееш?
	ЕнДжей кимна.
	— Да. Добре, господине.
	После извади от сребърна кутийка богато украсена писалка и я притисна в една от бойниците. Върхът на писалката светна и започна да дълбае камъка сякаш беше масло. ЕнДжей може и да беше притеснителна, но ръката й не трепваше и тя завърши символа без капка колебание. После се прехвърли на съседната бойница и повтори процедурата.
	После огледа работата си, духна върху връхчето на писалката и я прибра в кутийката. След това полека натисна първия символ и той засвети, а когато момичето отдели внимателно пръста си и го отдръпна, след него във въздуха се проточи широка прозрачна ципа. ЕнДжей опъна ципата между двете бойници, докосна втория символ и тя се залепи там. Ципата трепкаше и блещукаше под напора на вятъра, а през нея цялата околност се виждаше силно увеличена.
	В далечината зърнаха хора.
	— Те ли са? — попита Ревъл. — Колко са на брой?
	— Тридесетима, сър.
	— Само толкова? Къде е Шаривари?
	— Още не сме го видели.
	Ревъл поклати глава.
	— Значи с нас са дошли да воюват всичко на всичко тридесет души — погледна Скълдъгъри. — Какво смяташ за това?
	Скълдъгъри помълча, преди да отговори.
	— В момента си мисля едно: колко хубаво би било и тридесетимата да дойдат тука и да те разкъсат на парчета.
	— Е — рече Ревъл, — помогна ми. Реджис, попитай генерала какво смята за това.
	— Нещо става — предупредително се обади Стефани.
	Уорлоките се разстъпиха и отвориха пространство, в което пристъпи старец. Той протегна ръце нагоре над главата си и започна да прави кръгови движения с длани. Между пръстите му заблестяха енергийни искри.
	— Това Шаривари ли е? — обади се Грейшъс.
	— Не — отвърна Векс. — Шаривари е по-млад. И с по-впечатляваща физика. Какво прави този тип?
	— Ашионе — рече Реджис, — каквото и да прави този тип, спри го.
	— Слушам — отвърна Ашионе и извади пушката си от калъф, оставен наблизо.
	— Някои уорлоки не могат да бъдат убити с куршуми — предупреди я Донегън.
	— Моите куршуми са специални — промърмори Ашионе и притисна око към мерника. Старецът беше раздалечил леко длани, оформяйки във въздуха малко кръгче трепкаща енергия. Ашионе дръпна спусъка и главата му се отметна назад сред кървава мъглица. Старецът падна, но енергийният кръг остана на място, увиснал и проблясващ.
	Напред пристъпи жена уорлок, сложи длани около кръга и започна полека да го разтегля и разширява. Ашионе се прицели повторно и стреля. Тялото на жената падна върху това на стареца.
	Друг уорлок приближи до кръга и го разтегли още повече. Сега през него вече можеше да мине човек на велосипед. Преди Ашионе да стреля за трети път, трети мъж пристъпи спокойно пред другаря си под енергийния кръг и й блокира всякаква видимост към него. А след това друг уорлок пристъпи и прикри първия прикриващ. След това още един стори същото и още един.
	— Това е смешно — измърмори снайперистката, свали пушката и изтича до друга точка на стената. Стреля отново и отново, но твърде много уорлоки прикриваха с телата си мъжа под енергийния кръг и той, разперил ръце, го разтегляше все по-широк и по-широк. После мъжът се дръпна от кръга, светлината на енергийното поле запулсира и с всяко примигване кръгът се разширяваше все повече. През него вече можеше да мине автомобил. Бус. Камион. Двуетажен автобус. А кръгът продължаваше да пулсира и да се разширява, докато стана толкова голям, че през него можеха да преминат десет автобуса един до друг.
	А после разширяването спря и кръгът остана да виси във въздуха, подобно на грамаден димен пръстен.
	— Не разбирам — издума Сарацен.
	Кръгът се заспуска, заспуска към земята. Ръбът му се допря до нея, но той продължи да се спуска и започна да се деформира: вече не приличаше на пръстен, а на спукана гума. След това застина на място.
	Ревъл се намръщи.
	— Някой знае ли каква е тая проклетия?
	— Портал — отвърна Скълдъгъри.
	От кръга изплуваха фигури. Стефани чу Реджис да си мърмори полугласно, прозвуча й като „Окаяници“. Не знаеше какво е Окаяник, но май беше нещо, дето нямаше връзка с човешкия род. Някои Окаяници имаха козина. Повечето нямаха. Някои бяха дебели, други — кльощави. По телата си всичките имаха някакви рани или белези от изгорено. Навлечени бяха с кожи — щавени и нещавени — като дрехите бяха зашити направо върху гниещата им кожа или пък кръпки от кожата им бяха някак си зашити върху дрехите. Окаяниците бяха покрити с издутини, сякаш вътрешностите им плуваха и тепърва се наместваха. Лицата на някои се кривяха, сякаш всеки мускул по тях беше опъван от тик, лицата на други бяха така изопнати и отпуснати, сякаш под кожата изобщо нямаше мускули. Всички обаче имаха нещо общо — бяха въоръжени. В месести юмруци или кокалести пръсти Окаяниците стискаха мечове, секири, бойни чукове и полека вървяха напред с една-единствена страшна цел.
	И не спираха да прииждат.
	Сто души Окаяници. Двеста. Петстотин. Хиляда. Две хиляди. Продължаваха да излизат от енергийния кръг и да се подреждат по полето пред стените. Три хиляди. Пет хиляди.
	Когато преминаха всичките, порталът се затвори зад гърбовете им и изчезна.
	— Изброих около дванадесет хиляди — обади се Векс.
	Ревъл стисна лакътя на Реджис.
	— Доведи ми веднага Мантис, искам да поеме защитата на града — Реджис се поколеба, а Ревъл присви очи. — _Нещо против?_
	— Ние ще се бием — отговори Реджис, — ама _твоите_ хора май няма да искат.
	— За какво говориш?
	— Ирландските магьосници — обясни Реджис. — Говорих с мнозина от тях. Те не ти вярват, не и след онова, което стори с Гастли и Страха, така че няма да се бият за теб.
	— Няма просто да стоят със скръстени ръце и да оставят Роърхейвън да бъде разрушен!
	— Не съм много сигурен, че няма точно така да стане.
	— Е, какво очакваш да направя сега? Обясненията ще трябва да почакат! Ако им заповядам да се бият… — гласът му пресекна. — Проклятие. — Обърна се към Скълдъгъри. — За теб обаче ирландците ще се бият.
	Сарацен остро се изсмя:
	— Ама че си нагъл!
	Ревъл не му обърна никакво внимание.
	— Поеми командването, Скълдъгъри. Поеми командването. Ако ти издаваш заповедите, и хората на Мантис, и нашите хора ще влязат в битка. Забрави ме, забрави какво сторих. Това е цял град, пълен с магьосници, които никога не са били воини. Хиляди невинни. Мъже, жени и деца. Уорлоките ще ги изколят, знаеш, че ще го сторят!
	Скълдъгъри наклони глава настрани по познатия си маниер.
	— А после?
	— После ще видим.
	Скълдъгъри се обърна и се загледа към дванадесетте хиляди Окаяника. После протегна ръце към Ревъл.
	— В такъв случай най-добре ми свали белезниците.


>	66.
>	Обсадата на Роърхейвън

	Врагът все още беше доста далече, така че роърхейвънските магьосници не си даваха труд да използват магия. Дълга цев и куршуми — това беше достатъчно, за да забавят настъплението. От височината на стената Стефани не виждаше кръвта. Виждаше само как Окаяниците подскачат, прекатурват се и падат. Един след друг.
	Сред Окаяниците вървяха други хора — мъже и жени, чиито ръце светеха. Те изстрелваха нажежени лъчи към стената, но докато куршумите преминаваха без проблем през щита около града, лъчите съскаха по невидимата бариера и се стапяха без следа. Сякаш в битката участваше само едната страна или поне така се стори на Стефани. Внезапно се оказа, че големият брой на уорлокската армия няма кой знае какво значение. Ако не можеха да минат през щита, що за заплаха бяха?
	Момичето се загледа в един кльощав мъж ниско долу, който крещеше нещо. Думите му се губеха, преди да стигнат ръба на стената, но това явно не правеше впечатление на крещящия. Той продължаваше да се дере с пълно гърло, размахваше юмруци и тропаше с крака. Скълдъгъри застана до нея и загледа надолу.
	— Странна работа — промърмори.
	— Сякаш прави някакво заклинание — рече момичето.
	Скълдъгъри кимна на Реджис.
	— Капитане, бих ли могъл да обърна вниманието ви върху господина долу, който явно има някакъв пристъп на гняв?
	Реджис надникна.
	— Да? Виждам го.
	— Уорлоките като цяло не са нормални, но дори и при това положение поведението на този ми се вижда чудновато.
	Реджис изсумтя.
	— Ашионе, виждаш ли го тоя, дето се нерви? Свали го, преди да е направил нещо още по-странно.
	— Готово, началник — отвърна Ашионе и се прицели.
	Парче от стената експлодира пред лицето й и я тя рязко се дръпна.
	— Какво става…?
	Енергийните лъчи на уорлоките удряха щита, съскаха и… вече преминаха безпрепятствено през него.
	— Този долу сваля щита — рече Скълдъгъри, дръпна пушката от Ашионе и я опря на рамото си.
	Стреля, но един Окаяник изскочи, прикри крещящия мъж и пое куршума в шията си. Скелетът стреля повторно, но друг Окаяник се пожертва за крещящия. Крещящият разтвори широко ръце, затропа неистово с крака и думите му почнаха да надвикват стрелбата. Стефани долови няколко думи на изкривен стар магически език, а после от горе долетя вик:
	— Щитът падна! Щитът е свален!
	Енергийните лъчи на уорлоките вече дълбаеха сериозни ями в стената. По-тънички прелитаха като разгневени насекоми и се удряха в бойниците. Един снайперист, надвесил се твърде напред, изкрещя, изпусна оръжието си и залитна, притиснал лице с длани. Рухна на едно коляно, килна се настрани и остана да лежи неподвижно. Когато ръцете му се отпуснаха, заедно с тях се отдели от костите и разтопената плът на лицето му.
	Усещането за спокойствие на секундата се изпари. Все още заемаха стратегически по-добрата позиция, все още разчитаха на сериозните защити на града, но бойците на стената сега се привеждаха, когато притичваха от едно място на друго. Белите енергийни лъчи буквално къртеха камъните.
	Ашионе си беше взела пушката и сега се показваше за миг над бойниците, стреляше и пак се скриваше. Всеки път изникваше на различно място. Уорлоките вече бяха установили, че тя е много сериозна заплаха — нейният отрязък от стената се намираше под непрекъснат обстрел от тяхна страна.
	Стефани надникна надолу за момент, колкото да види как Окаяниците се отдръпват, за да сторят място на един огромен мъж, може би повече от два метра висок. Мъжът рязко изопна рамене и грамадна въртяща се топка от бяла енергия се изстреля от гърдите му. Топката се заиздига бързо и с приближаването си към стената започна и да нараства. Неколцина снайперисти стреляха по нея. Елементалите изместваха въздуха, за да я избутат надалеч. Нито едните, нито другите постигнаха някакъв успех. Векс запрати срещу й един от своите лъчи, но той премина безпрепятствено през топката, без да й навреди. Въртящата се бяла маса продължаваше да се издига към ръба на стената, забави скорост и увисна над тях.
	— Назад! — изрева Скълдъгъри. — Всички назад!
	Топката избухна с оглушителен трясък. Експлозията събори Стефани и я преметна през металния парапет откъм страната на града. Момичето изпищя и пропадна към улиците, но в последния момент една ръка се пресегна, сграбчи я за глезена, Стефани увисна рязко и се блъсна в стената. Остана да виси с главата надолу, без да има сили дори да мигне. Хватката за глезена й я държеше здраво. Кръвта нахлу в главата й.
	Затеглиха я нагоре, ръката я хвана за коленете, после за хълбоците, полека я издърпаха през перилото обратно върху стената. Стефани се обърна трепереща, очаквайки да види Скълдъгъри или Декстър, но вместо това установи, че спасителят й е просто секач. Един безименен секач.
	— Благодаря ти — изпъшка момичето.
	Секачът вдигна косата си и без дума да каже, забърза да помогне на един ранен магьосник. Само миг по-късно Стефани вече не можеше да го отличи сред другите секачи. Алеята на стената беше покрита с чакъл. Парче от стената липсваше, облаци прах се издигаха като пушек над ямата. Видя и Скълдъгъри, който явно търсеше нещо. Тя му махна, скелетът се отпусна с видимо облекчение, обърна й гръб и пак се зае да ръководи битката.
	Стефани се надигна и пристъпи към външния ръб на стената. Нещо удари бойницата до нея и я обсипа с дъжд от чакълчета. В камъка се беше вкопала метална стрела, от която надолу се проточваше подобна на въже дебела нишка от бяла енергия.
	Момичето надникна надолу. Още и още такива стрели летяха към стената, изстрелвани от уорлоките, чиито ръце бляскаха ли, бляскаха в бяло. Когато върхът на стрелата се закрепеше здраво за стената, уорлокът забиваше противоположния край на енергийната нишка въже в земята пред краката си и въжето се опъваше като струна. Стефани се дръпна рязко, когато една стрела профуча на косъм от бузата й. Миг по-късно пак надзърна надолу и видя десетина от енергийните въжета, опънати и готови. За какво ли се канеха да ги използват? Да съборят стената, може би?
	Вместо това уорлоките заотстъпваха и напред изтичаха Окаяници. Те наскачаха по въжетата, закрепиха се отгоре им с босите си нозе подобно на ентусиазирани въжеиграчи и затичаха по острия наклон нагоре към стената с такава лекота, сякаш се разхождаха в парка.
	По бойниците се разнесе вик. Масирана стрелба започна да събаря Окаяниците от въжетата, но все нови и нови създания в безкраен поток се изкачваха нагоре, а и уорлоките започнаха да отвличат вниманието на снайперистите, като на свой ред ги обстрелваха с белите си лъчи.
	Стефани посегна през рамо и свали пръчката. Тя леко зажужа в ръката й. Момичето хвърли още един поглед към Окаяниците. Приближаваха. Неколцина магьосници се опитваха да прережат въжетата, но без успех. Други удряха по въжетата с мечовете си, за да съборят десетките Окаяници, които тичаха към тях. Напразно. А после Окаяниците заляха стената.
	Един се преметна през бойницата точно пред Стефани. Първото, което я удари, беше вонята му — гниеща плът и развала. Второто беше юмрукът му — покрит с мазоли и с разкривени кокалчета на пръстите. Тя го цапардоса в отговор, от пръчката се разхвърчаха сини искри, после се обърна отново към бойницата, над която пропълзяваше втори Окаяник. Момичето заби пръчката в гърлото му, натисна и го избута назад. Той изкрещя и изчезна зад стената, Стефани се извъртя към първия си нападател и веднага се приведе под замаха на кривото му острие, което изсвистя над главата й. Окаяникът запристъпва напред, сечейки енергично срещу й, лицето му беше изкривено от омраза. Стефани тромаво отбиваше ударите му, отстъпваше, а после се гмурна настрани. Окаяникът обаче проследи посоката й, направи крачка и плоското на меча му я фрасна по главата.
	Момичето падна, прехапа си езика, светът се завъртя край нея, но съзнанието й остана будно, поне достатъчно, че да успее да наругае сама себе си. Претърколи се, мечът на Окаяника я перна странично, без да успее да премине през куртката. Съществото продължи да мушка и да замахва, докато най-сетне не му хрумна, че може би е по-добре да атакува онези части от тялото й, които не са облечени в черно. Стефани блокира поредния замах и сама понечи да удари противника си, но мечът се сблъска с пръчката и ударът изби оръжието от ръката на момичето. Тя се нахвърли сляпо върху съществото, пръстите й посегнаха да издерат лицето му. Плътта му беше лигава и мека като гнил плод. Борейки се, двамата залитнаха към вътрешното перило на стената, Стефани захапа създанието за врата, задави се от гнусотията, която изпълни устата й, и заби палец в окото му. Окаяникът изпищя, дръпна се, момичето го блъсна, създанието се преметна през перилото и изчезна, пропадайки към улиците долу.
	Окаяниците вече бяха навсякъде, мечовете им със звън се удряха в косите на секачите. Магьосниците влизаха в ръкопашни схватки със създанията само ако се наложеше, иначе предпочитаха да ги поразяват с магия от разстояние. Стефани изтри уста и постави пръчката обратно на място между плешките си, после извади от раницата Скиптъра. Забляскаха черни светкавици и Окаяниците, които в момента се изкатерваха на стената, един по един започнаха да се превръщат в прах, която вятърът грабваше и разнасяше незнайно къде. Скиптърът стреляше отново и отново, Окаяниците се пръсваха на пепел подобно на антични глинени съдове, пуснати от високо. Поредните трима Окаяника изчезнаха в сух облак, когато през прахта от телата им към Стефани се втурна тичешком четвърти техен другар.
	Блъсна я, събори я, тя изпусна Скиптъра, преди още сама да падне на земята. Окаяникът я изрита, момичето се претърколи, после се надигна с усилие, сграбчи съществото, подсече го. То се замята да се освободи, но момичето го повдигна тежко на гръб, изрева от усилието и затича към бойниците. Блъсна се силно в тях, създанието се преметна от гърба й през каменния ръб, а после писъкът му дълго заглъхва, докато летеше към земята долу.
	Силни пръсти отново стиснаха Стефани, дръпнаха я към горещия дъх на поредния Окаяник, който посегна да я удари, но напразно. Момичето сведе очи и видя, че създанието стиска в дланта си малък нож с триъгълно острие и усилено търси слабо място, където да я намушка. Тя стисна китката му, кожата му гадно се хлъзна под хватката й, а другата ръка на съществото натисна лицето й, впивайки пръсти в очите й. Стефани дръпна глава, но пръстите не я изпускаха: Един от тях приближи опасно до устата й, тя захапа, чу изхрущяване на кост и усети бликналата топла кръв, а после Окаяникът рязко беше отскубнат от схватката. Един магьосник го беше стиснал през гърлото и сега го влачеше към парапета. Окаяникът се изви и се измъкна, в следващата секунда заби малкия нож поне десетина пъти в корема на магьосника, магьосникът залитна, създанието го блъсна и той с последен писък полетя към града долу.
	Стефани дръпна пръчката от гърба си и се втурна към Окаяника. Той блокира замаха й и заръмжа. Момичето изплю в очите му собствената му кръв, изрита го в коляното и го фрасна с пръчката по главата. Символите по оръжието вече не светеха. Зарядът му се беше изчерпал. Стефани заудря противника пак и пак, докато го извади от строя по стария начин — с груба физическа сила. Съществото рухна и момичето едва се сдържа да не повърне.
	Избута настрани един мъртъв секач и измъкна притиснатия под тялото му Скиптър, после пак се обърна към бойниците. Енергийните въжета вече не бяха толкова много. Момичето ги загледа и пред очите й едно въже избледня от бяло до сиво, а после напълно изчезна. В същия момент шепа Окаяници тъкмо тичаха по него, но въжето се стопи и те с вой пропаднаха към земята. Останалите въжета също започнаха да избледняват. Никакви Окаяници повече не се качваха към стената.
	Когато и последното въже изчезна, уорлоките отстъпиха и по стената се понесе ликуващ вик. Победа.
	Стефани се завъртя и огледа мъртвите и умиращите. Взря се в безжизнените магьосници, в безжизнените Окаяници и в застиналите безмълвно мъртви секачи, в пораженията, нанесени от белите лъчи. Хълбокът й кървеше там, където едно острие я беше резнало. Дясното й рамо гореше — бе скъсала мускули в момента, в който повдигна Окаяника, за да го хвърли от стената. В устата си чувстваше вкус на кръв. Част от кръвта си беше нейна собствена. Друга част — не.
	Уролоките бяха нанесли първия си удар и магьосниците ги бяха отблъснали. Истинска победа.


	Дадоха й стая с легло и душ. Момичето се изкъпа, стенейки от болки, а когато се оправи, слезе да си намери нещо за ядене. Седна самичка, а малко след това към нея пристъпи Скълдъгъри. Стефани вдигна очи, но не каза нищо — чакаше скелетът да започне разговора.
	— Чух, че си спасила живота на неколцина — рече той.
	— Това ни е работата, нали?
	— Това е моята работа и работата на Валкирия. Ти убиваш беззащитни момичета.
	Стефани кимна.
	— Няма да споря повече с теб.
	— Моля?
	Момичето сложи поредната хапка в уста, задъвка и преглътна.
	— Разбирам, че ме мразиш. Ясно е, че ще ме мразиш. Извърших ужасни неща. Не толкова много и толкова ужасни като нещата, които е вършила Валкирия, но все пак… Но не това е причината да ме мразиш. Мразиш ме, защото аз не съм тя. Ако искаш да продължаваш да се държиш така, добре, няма проблем. Тогава, когато чуеш, че съм направила нещо мило или добро, не забравяй да се преструваш на изненадан, защото вече всички разбраха, че аз съм злата версия на Валкирия. Само дето това не е вярно. _Валкирия_ е злата версия на Валкирия. А сега, когато вече съм истинска, когато съм истински човек, нямам намерение да наранявам невинни хора. Валкирия дали може да каже същото за себе си?
	— Ще я върна.
	— Как? Нямаш ни най-малка представа как, нали? Ужасяваш се от мисълта, че следващия път, когато я срещнеш, може да се наложи да я убиеш, защото няма да имаш друг избор. Затова можеш да ми говориш колкото си искаш злобни неща. Не ме притесняваш. Просто си уплашен.
	Скълдъгъри наклони глава, загледа момичето дълго-дълго, а после се обърна и се отдалечи.


	Стефани се събуди от викове и седна в леглото, ръката й напипа Скиптъра и го насочи напред. Виковете продължиха, момичето отметна завивката и напъха крака в ботушите си. Слепешком намери куртката, навлече я, провери дали пръчката си е на мястото. Пое към вратата и пътем метна раницата си на гръб. Пристъпи вън и на улицата видя четири фигури да се приближават бавно към нея. Видя ги и цялата изтръпна.
	Привидения.


>	67.
>	Привидения

	Ужасни неща се носеха в нощта и Рицарят на мрака и бурята нахлузи маската си, готов за битка. От далечината долитаха крясъци, блясъци и стрелба. После още крясъци.
	Рицарят на мрака и бурята нямаше намерение да крещи. Рицарят на мрака и бурята беше закрилникът на града. Беше ли закрилникът, от когото този град се нуждаеше? Не. Но беше онзи закрилник, който този град заслужаваше.
	Изпълзя от укритието си и приближи една от зловещите фигури в гръб, скочи и уви ръка около гърлото на съществото.
	Усети кошмарната горещина на кожата му, която полека се процеждаше през тънкия плат на плътно прилепналата блуза на Рицаря. Рицарят не обърна внимание на болката и стисна още по-силно. Болката е нищо. Болката е преходна. Болката отминава. Само справедливостта е вечна. Справедливостта, а май и тази болка. О, тази болка. О, тази изгаряща, изгаряща болка, която избутваше всичко друго от съзнанието му. Само още няколко секунди. Трябваше да издържи още само няколко секунди.
	Рицарят на мрака и бурята отпусна хватката си, заотстъпва, залитайки и тръскайки с тихо квичене ръка, за да я охлади. Зловещата фигура бавно се обърна към него, сякаш едва сега беше забелязала присъствието му.
	— Подкрепление! — изврещя Рицарят. — Къде си, подкрепление?
	На улицата с тежко трополене изскочи Селският идиот. Навел глава и разперил ръце, той се втурна към създанието, надавайки боен вик. Блъсна се в гърба на фигурата и се смачка като акордеон. Безполезен, както винаги. На сцената се появи и учител Пинг.
	— Пинг! — провикна се Рицарят на мрака и бурята. — Първо удряш долу, после — горе!
	— Имам нова стратегия — извика в отговор Пинг. — Бягам!
	И после побягна.
	Рицарят на мрака и бурята го загледа как изчезва в сенките, но после зловещата фигура се изпречи пред очите му и той заотстъпва в пълна безизходица. Устата му внезапно пресъхна. Всичките му мечти, всичките му глупави идеи за това как ще бъде герой, един от добрите, изведнъж се оказаха пълна безсмислица. Беше се провалил. Беше посмешище. Всички му се смееха, и с право. Смъкна маската си с рязко движение. Ако беше ударил последният му час, то щеше да умре като Вориен Скейпгрейс — не жалко посмешище, а горд мъж в гордо женско тяло.
	Фигурата посегна да го сграбчи, но в този момент лъч златна енергия я блъсна и тя залитна леко назад. Шериф Декъни и още един непознат магьосник пристъпиха към Вориен. Непознатият изстреля втори лъч, улучи фигурата право в гърдите и я отблъсна още назад, после и Декъни вдигна ръка и виолетов лъч издълба дупка в главата на съществото. То се килна настрани, рухна и не стана повече.
	Скейпгрейс изпусна дъха, който досега задържаше, и малко остана омекналите му колене да го предадат изцяло.
	— Интересно — процеди Декъни и се надвеси над падналата фигура. — Ти можеш да ги нараняваш, но аз мога да ги убивам.
	Другарят му кимна.
	— Сигурно има значение енергийната наситеност на лъчите ти. Ще кажа и на другите да те търсят, за да ги ликвидираш тия гадини.
	После се обърна и затича нанякъде, а Декъни погледна Скейпгрейс.
	— Пак ти. Щеше да е най-добре да си беше стояла вкъщи тази вечер. Имаме да се оправяме с нашествие от привидения и не можем да допуснем и цивилни да ни се мотаят в краката. Излизането вън си е сигурен начин да умреш.
	Скейпгрейс закима бързо.
	— Окей.
	— Вземи си и гаджето и него да го прибереш.
	— Той не ми е гадже.
	— Хубаво де, какъвто и да е, не може да остане да се въргаля на улицата. Противоречи на правилата за обществена безопасност.
	Скейпгрейс забърза към Бияча и го срита в ребрата. Бияча простена и отвори очи.
	— Господарю?
	— Ставай — нареди Скейпгрейс. — И свали тая смешна маска.
	Бияча се подчини, а радиостанцията на Декъни запука и по нея ясно и високо долетя гласът на колегата му, който допреди малко беше помагал да се справят с привидението:
	— Многобройни нападения на привидения северно от твоята позиция — рече на шерифа. — Справих се с едното, но друго преследва три деца нагоре по „Амрита Стрийт“, а една жена със синя коса е притисната до фонтана. Край.
	Декъни вдигна радиото до устата си.
	— Поемам „Амрита Стрийт“. Край.
	— Чакай! — обади се Скейпгрейс. — Жената със синята коса! Това е Кларабел. Тя ни е приятелка. Трябва да й помогнем.
	Но Декъни вече тичаше.
	— Съжалявам! — извика им през рамо. — Децата са приоритет.
	Скейпгрейс го проследи с очи, после се обърна и срещна погледа на Бияча.
	— Господарю?
	Скейпгрейс не знаеше как да постъпи. Бияча го гледаше, обърнал към него откритото си глупаво и искрено лице, а Скейпгрейс не знаеше как да постъпи. Преглътна.
	— Отиваме да помогнем на Кларабел.
	Затичаха нагоре по улицата, завиха вдясно към фонтана на площада. В момента, в който площадът се ширна пред очите им, на Скейпгрейс му се прииска веднага да побегне в обратната посока, но после видя Кларабел. Тя се беше покатерила върху самия фонтан. Три привидения я бяха наобиколили и бавно стесняваха обръча.
	— Скейпи! — провикна се момичето. — Джералд! Помощ!
	— Идваме! — изкрещя Бияча.
	Скейпгрейс се огледа за някакво оръжие или за нещо, което да му подскаже идея. Или пък план. Не откри нищо.
	— Господарю?
	Дълбоко в гърдите на Скейпгрейс с клокочене се надигна вик.
	— Ей! — изрева той. — Ей, привидения! Ей! Елате да ни хванете!
	Бияча се присъедини и заподскача нагоре-надолу, размахвайки нелепите си мускулести ръце. Едно от привиденията ги забеляза и тръгна към тях.
	— А сега какво ще правим? — прошепна Бияча.
	— Ще ги примамим след нас и ще ги отдалечим — отвърна Скейпгрейс. — Виж колко бавно се движат. Ходят. А ние тичаме. Никога няма да успеят да ни…
	Бриз повя над площада, духна привидението, то се стопи като дим и изникна отново точно под носа на Вориен.
	Протегна ръце към него, Скейпгрейс изкрещя, Бияча се хвърли напред и заби юмрук право в бледата триъгълна скула на привидението. То едва ли го забеляза. Бияча се олюля назад, притиснал кокалчетата си, изгорени от допира до съществото. Скейпгрейс понечи да изрита привидението в коляното, но пропусна, кракът му се изплъзна под тежестта му и роърхейвънският отмъстител падна. Привидението го загледа отгоре на долу… после вдигна глава. Скейпгрейс изкриви врат и загледа обърнатия наопаки свят. Видя някой да приближава. Претърколи се по корем да погледне както трябва.
	Към тях идваше Черният секач.
	Бияча стисна лакътя на Скейпгрейс и го извлече настрани изпод привидението, дръпна го и го изправи на крака в момента, в който Черният секач свали от гърба си косата. Привидението гледаше Секача, сякаш той беше някакъв непознат животински вид. Зад гърба му другите две привидения изоставиха Кларабел и също запристъпяха към другаря си.
	Секачът направи неуловимо за окото движение, косата изсвистя и ръката на първото привидение падна на земята. Нямаше нито кръв, нито болка, създанието загледа безстрастно отсечения чукан. Секачът се завъртя и посече десния крак на съществото през коляното. Привидението падна, опита се да стане, а Секачът го обезглави.
	Но и това се оказа недостатъчно, за да го спре.
	Докато Черният секач се обръщаше с лице към другите две привидения, Скейпгрейс пристъпи и изрита отсечената глава на първото далеч от посягащата ръка на безглавия му труп. Съвсем неотдавна той самият беше само една глава, но сега не почувства вина за това, което стори. Нека привидението положи малко повечко усилия, за да се сглоби.
	Другите две привидения се стопиха като дим и изникнаха отново плътно от двете страни на Черния секач, но той се приведе под протегнатите да го сграбчат ръце. Новата луна се отрази в бляскащото острие на косата, която преряза гърлото на едното същество. То се люшна, главата му падна назад и увисна на гърба, задържана само от тънка ивица бледа кожа. Последното привидение стисна ръката на Секача. Скейпгрейс чу как костта изпращя, но Секачът дори не трепна. Вместо това заби върха на шлема си в лицето на привидението, с един ритник счупи крака му, събори го на колене и измъкна ръката си от хватката му. После отскочи леко назад, вдигна косата и цялото острие потъна в главата на създанието с едно-единствено стабилно _туп_.
	Скейпгрейс и Бияча гледаха Секача с благоговение, а той рязко изтръгна косата си от трупа и привидението рухна настрани.
	Някъде отляво долетя писък, Черният секач се втурна натам и в миг изчезна.
	Кларабел притича към Скейпгрейс и Бияча. Беше подгизнала от водата във фонтана, но това май не й правеше никакво впечатление.
	— Вие ме спасихте! — рече с блеснали очи.
	— Ами — отвърна Скейпгрейс, — не бяхме точно ние…
	— Вие ме спасихте! — натърти момичето. — Вие сте ми _истински_ приятели!
	— Разбира се, че сме ти приятели — рече Бияча.
	Привиденията в краката им полека се превръщаха в дим, който внимателно придърпваше отсечените части от телата им и ги слепваше обратно. Скейпгрейс нямаше намерение да ги чака да си възвърнат отново формата и живота.
	— Трябва да се махаме — рече.
	Побягнаха — Кларабел, притиснала ръка към устата си.
	— Никога преди не съм имала приятели — продума. — Не и истински. Веднъж имах приятелка. Израснахме заедно. Всички смятаха, че се мразим, но всъщност просто аз бях решила, че тя е въображаема, а пък тя била решила, че _аз_ съм въображаема, така че никога не си говорехме, когато наблизо имаше други хора.
	Бияча се поколеба.
	— Звучи ми разумно.
	— Но тя почина преди тридесет години — отвърна Кларабел. — Така че от тридесет години си нямам приятелка. А сега… Сега си имам двама от най-добрите приятели в целия свят! Такава съм _късметлийка_!
	Роърхейвън беше пълен с празни сгради, застинали в очакване да бъдат населени от бъдещия поток магьосници, които евентуално щяха да се преселят тук, водени от нетърпеливото желание да бъдат част от първата магьосническа столица. Скейпгрейс заведе триото в една от тези сгради, затвори вратата и я залости.
	— Ще изчакаме тук — прошепна. — Може би до сутринта привиденията ще са си отишли. Кларабел, какво правеше самичка навън? Във война сме, на всички е заръчано да стоят на закрито.
	— Разглеждах къщите — отвърна синьокосото момиче. — Казаха ми, че щом работя в Убежището, мога да си избера, която си искам къща, за да живея в нея. Както и да е, не си харесах нищо. Нито една къща не ми прилича на мой дом. Не смятам, че някога изобщо ще се чувствам у дома си в този град.
	— Защо не дойдеш да живееш с нас? — предложи Бияча Очите на Кларабел станаха огромни.
	— Може ли? Скейпи, може ли да дойда да живея при вас?
	Скейпгрейс тъкмо надничаше през прозореца, за да се увери, че привиденията не ги преследват.
	— Разбира се — отвърна. — Защо не?
	Кларабел заподскача от щастие, а Бияча успя да сложи ръка на устата й в последния момент, преди да се е разпищяла. Когато радостта й се поуталожи, момичето се извъртя и буйно прегърна Бияча:
	— О, благодаря ви, благодаря ви, благодаря ви! Моите двама най-добри приятели! Джералд, скъпи, мили Джералд! Ти рискува всичко, за да ме спасиш! Имаш лъвско сърце!
	Бияча цял грейна:
	— Мислиш ли?
	— Да! — Кларабел се извърна към Вориен. — И Скейпи, милият ми Скейпи! Когато те видях да тичаш към мен, разбрах, че всичко ще се оправи. Знаех, че ще ме спасиш! Ти си моят герой!
	Скейпгрейс примигна насреща й. Герой ли?
	После се поизправи и изопна рамене. В момента гърдите му нямаха никаква нужда от изпъчване, но той все пак се изпъчи малко. За Кларабел беше _герой_!
	— О, господарю! — възкликна Бияча.
	— Млъквай! — сряза го Скейпгрейс.
	— Знаете ли какво означава това?
	— Тишина!
	— Означава, че няма никаква нужда да учите кунгфу. Няма нужда да носите маска. Няма нужда да сте Рицаря на мрака и бурята. Господарю… вие през цялото време сте били герой!
	— Да! — тросна се Скейпгрейс. — Схванах! Разбрах го и сам. Само дето ти сега съсипа момента ми на личен триумф и самоосъзнаване като изтъкна очевидното!
	Бияча се натъжи.
	— О.
	— Върви в ъгъла и да не си си отворил устата, докато не съмне.
	Бияча се обърна и се повлече към ъгъла.
	Идиот.


>	68.
>	Черен дим, бял пламък

	На сутринта привиденията наистина си бяха отишли, но затова пък започна бомбардировка. Грамадни топки бяла енергия се издигаха над стената, избухваха и нанасяха щети както по нея, така и в града. Бойници и кули рухваха, магьосници и секачи падаха убити от взривовете или — по-често — от хвърчащи парчета зидария. Няколко експлозии разтърсиха и самия град, разрушавайки сгради, макар че жертвите не бяха чак толкова много, колкото можеше да се очаква. След нощните ужаси повечето жители се бяха изнесли към Убежището — доста далеч от стената. Броят на загиналите все още не беше уточнен. Привиденията се бяха оттеглили преди изгрев, но през цялата сутрин постъпваха сигнали за мъртви или изчезнали хора.
	Стефани си спомни времето, когато нямаше нужда от сън. Като отражение единственото, което трябваше да направи, за да възстанови силите си, беше да си влезе в огледалото, което я зареждаше, подобно на батерия. А сега, когато беше вече истински човек, храненето, пиенето и сънят й отнемаха толкова време, че започваше да й се струва, че извършва тези дейности по някакъв неправилен начин.
	Закуси и се зае да огледа Скиптъра. Черният кристал все така блестеше ярко и момичето се замисли дали това оръжие има нужда от някакво презареждане. Защото пръчката определено трябваше да се зареди отново. Висеше между плешките й, здрава, тежка и вдъхваща кураж, но напълно лишена от магическа сила. Във всеки случай й беше спасила живота, така че Стефани нямаше намерение да я изоставя само защото зашеметяващият й заряд не издържаше дълго.
	Когато намери Бейн и О’Калахан, двамата си показваха един на друг получените синини. Повика ги и заедно се качиха отново на стената. Скълдъгъри вече беше там с Векс, Сарацен и генерал Мантис. Всички горе се придвижваха с прибежки и припълзявания. Прицелът на уорлоките ставаше все по-точен.
	— Това продължава от часове — рече Векс, когато стената се разлюля от поредния взрив. — Как мислите, кога ли ще им писне? Дали преди, или след като стената падне?
	— Трябва да предприемем офанзива — обади се Сарацен. — Трябва да пратим хора долу.
	— Генерале — каза Скълдъгъри, — нека и останалите чуят предложението ви.
	Мантис извърна противогаза си към новодошлите.
	— Благодаря ви. Навярно някои от вас вече са забелязали, че, когато атакува, врагът оставя някои свои позиции незащитени. Военната му сила се разделя на три части. Най-близо до стената са Окаяниците — дванадесет хиляди или колкото са останали. Зад тях са уорлоките, хвърлящи енергийни лъчи — общо двадесет души. А на хълма зад тях неколкократно беше забелязан Шаривари, заобиколен от петдесетина Окаяника и още двадесетима уорлоки. Той е нашата възможност за удар.
	— Искате да нападнете директно Шаривари? — уточни Грейшъс.
	— Три сфери невидимки ще са достатъчни, за да скрият мен и хората ми — кимна Мантис. — Сигурен съм, че Върховен маг Ревъл ще ни посочи два-три тайни изхода, откъдето ще можем да излезем незабелязано от града. След това ще заобиколим врага в гръб и ще се опитаме да убием или пленим Шаривари.
	Векс се смръщи.
	— А ако ви забележат, основната атакуваща сила ще се обърне срещу вас и ще ви помете.
	— Ако ни забележат, това ще бъде сигнал за вас да отворите портите и да нападнете Окаяниците фронтално. Без Шаривари, който да издава заповеди, те ще се окажат между два огъня.
	Стефани не знаеше дали е приемливо да се обади, но все някой трябваше да изкаже очевидното:
	— Те ни превъзхождат числено.
	— Изненадата е изключително мощно оръжие — отговори Мантис, — а и няма да е нужно да хвърляте всичките си сили в атаката. Достатъчно е да създадете хаос, за да ни дадете възможност да се измъкнем, все така под прикритието на сферите. После ще се върнете на сигурно зад стените и ще оставите врага объркан насред бойното поле, несигурен от коя страна да очаква нападение.
	— За да отворим портите, ще трябва да изпратим там много хора, което ще оголи драстично стената — напомни Векс. — Окаяниците ще ни удавят.
	— Не съм казал, че планът не включва никакъв риск.
	— Ако нещо се обърка — намеси се и Сарацен, — вие ще се окажете вън сами. Няма да можем да стигнем до вас да ви приберем или да ви помогнем. А за уорлоките е известно, че не вземат пленници.
	— Смъртта бездруго чака всинца ни, рано или късно. Но не вярвам да се провалим.
	Само преди няколко дни Мантис беше враг — чужд и непознаваем. Днес беше приятел и на Стефани не й се искаше той да си рискува живота в такова опасно начинание.
	— Какво е мнението на Негово височество? — подигравателно попита Векс.
	— Ревъл въобще _няма думата_ — отговори Скълдъгъри. — На тази стена командвам аз. Мантис има план, планът му е добър и съм склонен да го приема. Освен ако някой тук не ми изтъкне основателна причина да го отхвърля.
	По очите на всички Стефани виждаше, че им се иска да възразят, но нямат избор.
	— Хубаво тогава — завърши скелетът. — Генерале, пригответе хората си.
	Мантис козирува отривисто и ги остави. Магьосниците наклякаха зад бойниците.
	— Това си е самоубийство — изкоментира Донегън.
	— Може и така да е — отвърна Скълдъгъри, — но ако успеят, ще сложат край на битката.
	— А ако не успеят, числеността ни само ще намалее наполовина.
	Скълдъгъри надникна иззад бойницата.
	— Съдбата обича смелите. Който не рискува, не печели. Единственият ясен ден е вчерашният. Единственият път е напред. Избери си, която искаш сентенция и си я повтаряй. Така се вземат трудните решения. Стефани, пръчката.
	Стефани сбърчи чело, свали пръчката от гърба си и му я подаде. Скелетът я стисна и символите по нея отново засветиха. После, без да каже и дума, Скълдъгъри върна оръжието — вече напълно заредено — обратно на момичето.


	Сутринта премина без повече жертви. Бомбардировката отслабна, сякаш уорлоките се бяха уморили. Когато преди година и половина един уорлок беше нападнал Скълдъгъри и Валкирия в една уличка, след схватката се беше изтощил дотолкова, че беше направил опит да изяде Валкирината душа, за да възстанови силите си. Стефани изобщо не искаше да мисли какво ли трябва да направят уорлоките пред стената, за да възстановят силите си, и със сигурност не искаше да става свидетелка на нищо в тази връзка. Намери си сравнително спокойно местенце на стената, където не пречеше на никого, облегна гръб на една бойница и се опита да задреме.
	Събуди се от камера, навряна право в лицето й. Операторът се беше надвесил над нея, донагласяше фокуса и преди момичето да скочи и да измъкне камерата от ръцете му, към него приближи втори мъж. Него вече Стефани позна — беше журналистът Кени Дън — и изведнъж всичко си дойде на мястото. Досадното разследване на Кени, екипът документалисти, наети от Ревъл… Разбира се, че крастави магарета като Кени и Ревъл щяха рано или късно да се надушат. Разбира се.
	— Здравей, Валкирия — поздрави Кени. Момичето не си даде труд да го поправя. — Помниш ли ме? Преди година и половина ме разпитвахте във връзка със смъртта на Пол Линч. Скълдъгъри се престори на полицай, нарече се инспектор Аз. Помниш ли? Аз към Кени Дън, а това е Патрик Слатъри. Чудех се дали не би искала да поговориш с нас.
	— За какво? — попита Стефани, вдигнала ръка пред обектива и извърнала глава настрани. — Спри да ме снимаш, сериозно те предупреждавам…
	— Валкирия, това е шансът ти да наречеш нещата с истинските им имена. Да разкажеш твоята версия.
	— Моята версия на какво?
	— На всичко — отвърна Кени. — Твоята версия на всичко, което се случва. Тук сме от дни, от дни сме сред тези хора и все още не ги разбираме. Не сме в състояние. На по сто-двеста години са, а изглеждат по-добре от нас с Патрик. Могат да правят магии, да изстрелват лъчи и да хвърлят огън… а на нас главите не ни го побират всичкото това. А ти… Ти си една от тях, но едновременно си и една от нас.
	— Нищо не знаеш за мен — отвърна момичето и се изправи. Журналистите се надигнаха заедно с нея.
	— Всъщност знам много за теб — отговори Кени. — Хората тук те наричат Валкирия, но истинското ти име е Стефани Еджли, на осемнадесет години си, от Хагард, северно от Дъблин. Наскоро завърши гимназия и обмисляш дали да кандидатстваш в колеж. Учителите ти те описват като умно момиче, което по някаква причина отказва да разгърне потенциала си. Съучениците ти те харесват, макар че те имат за малко странна.
	Гневът буквално задави Стефани.
	— Говорил си с приятелите ми?
	— Да, с някои от тях — отвърна Кени. — Спокойно, не съм се набивал на очи. Аз съм журналист. Работата ми е да измъквам незабелязано информация от хората.
	Момичето грабна раницата си и им обърна гръб.
	— Вървете да тормозите някого другиго.
	— Аз не те тормозя, Стефани. Просто искам да разкажа историята ти.
	Момичето се извърна да го погледне.
	— Защо?
	— Ами това е документален филм. Върховен маг Ревъл смята, че смъртните бездруго скоро ще узнаят за съществуването на магьосниците, така че искаме да използваме филма, за да отговорим на евентуални въпроси и да разсеем всички страхове.
	— Това иска Ревъл, така ли?
	— Да.
	— Лъже ви. Той е убиец и предател, и иска да завладее света. Всички роърхейвънци са такива. Искат да властват над смъртните, защото ги смятат за низши същества. Но аз съм виждала такъв световен ред. Била съм в свят, където магьосниците управляват смъртните и там нормалните хора като вас бяха роби. Просто роби и нищо повече. Така че твоят документален филм, Кени, ще бъде използван за отвличане на вниманието, докато Ревъл организира окончателното си възкачване на власт. С работата си ти му помагаш да завладее света.
	— Върховният маг ни обясни всичко това — поклати отрицателно глава Кени. — Думите ти показват огромното недоразумение тук. Той не иска да властва, иска просто смъртни и магьосници да съществуват мирно рамо до рамо. Каза, че когато уорлоките бъдат победени, ще поговори с теб и ще ти помогне да разбереш как точно стоят нещата…
	— Виждаш ли ги? — прекъсна го момичето и показа отвъд стената. — Предвиждало се е уорлоките да нападнат Дъблин. Ревъл е планирал това от години. Натопил е смъртните пред Шаривари. Но страшно го е подценил, объркал е нещата и сега, вместо да нападнат клетите беззащитни смъртни, уорлоките са тук и нападат нас.
	— Стефани, не разполагаш с цялата информация. Двамата с Върховния маг седнахме, поговорихме си и…
	— Той те е излъгал, Кени. Никой ли не те е лъгал преди?
	— След като е толкова лош, защо се биете на негова страна?
	— Защото уорлоките трябва да бъдат спрени.
	— Това каза и Върховният маг. Това е и неговото единствено желание.
	— Нищо подобно. Нито една моя дума сега няма да намери място в твоя документален филм, нали? Или ти, или Ревъл ще изрежете това, което ти казвам. Какъв е смисълът да разговаряме?
	— Смисълът е в това, че филмът може да се окаже последната ти възможност да кажеш на семейството си, че ги обичаш — кротко рече Кени. — Ако имаш някакво послание към тях, аз ще се погрижа да го получат, в случай че те сполети нещо.
	Стефани се приведе напред.
	— Семейството ми знае, че ги обичам. Ако имам нужда от документален филм, за да ги уверя в това, то значи не заслужавам тяхната обич.
	Едва удържайки се да не грабне камерата и да я хвърли от стената, Стефани се отдалечи и закрачи към Скълдъгъри, който изчакваше ЕнДжей да създаде ново увеличително стъкло между две бойници. ЕнДжей зърна момичето и й се усмихна.
	— Здрасти.
	Стефани изсумтя.
	— Одеве се отбих в Убежището — продължи ЕнДжей, явно без да си дава сметка, че сумтенето показва пълна липса на желание за по-нататъшно общуване. — Флетчър е дошъл в съзнание. Докторите казаха, че след ден-два ще може и да се телепортира.
	Стефани сбърчи вежди.
	— Ти познаваш Флетчър?
	— О, да — отвърна младата магьосница, но усмивката й изневери. — Тоест, познавам го бегло. Не сме близки или нещо такова. Просто приятели. Дори не близки приятели. Обикновени приятели. Аз си имам гадже. Е, нямам си, но ако си имах, то…
	— ЕнДжей — прекъсна я Скълдъгъри, — би ли спряла да говориш? Довърши си работата.
	— Да — изчерви се ЕнДжей. — Разбира се.
	Миг по-късно увеличителното стъкло беше на място.
	— Готово — рече магьосницата. — Извинете ме за бъбренето. Понякога бъбря. Не го правя нарочно. Но бъбря. Така е. Опитвам се да престана. Или поне да намаля бъбренето. Но не е лесно. Веднъж бъбрих толкова много…
	— ЕнДжей — сряза я Стефани, — благодаря ти за помощта. Вече можеш да си вървиш. Бъди добро момиче и иди да видиш как е Флетчър.
	ЕнДжей кимна, усмихна се и побягна.
	Скълдъгъри надникна през увеличителното стъкло.
	— Видях, че си поговори с Кени.
	Стефани също загледа врага долу:
	— Правят някакъв документален филм. Поне така си въобразяват. Просто пропаганда, която Ревъл възнамерява да използва за свои цели.
	— Какво им каза?
	— Нищо.
	— Кени навярно те мисли за нея.
	— Да, схванах. Не се тревожи. Няма опасност да се самозабравя, докато си край мен да ми напомняш, че за нищо не ставам. Мантис стигна ли вече при Шаривари?
	— Виж сама — отвърна скелетът и отстъпи. Стефани надникна през стъклото. Не видя нищо особено. Шаривари и уорлоките му си стояха на хълма, заобиколени от Окаяници, взрени напрегнато в стената. Момичето полека се извъртя и промени гледната си точка точно навреме, за да види как един от охранителите на Шаривари бива дръпнат встрани и изчезва сякаш в нищото.
	— Там са вече — прошепна Стефани.
	Скълдъгъри кимна и се наведе до нея, за да погледне и той. Невидимата армия на Мантис се беше прокраднала успешно на хълма, без никой да ги забележи. Още един уорлок изчезна.
	Всеки момент Мантис щеше да нападне. Всеки момент…
	Уоролоки и Окаяници изчезваха все по-бързо под натиска на невидимите нападатели, оставяйки след себе си празни палатки. Сега на Стефани хълмът й се виждаше още по-спокоен от преди. Но тя знаеше, че долу, под мехурите от невидимост, бушува битка и умират хора. Пролива се кръв. Трошат се кости. Приключват животи.
	Вън от единия мехур избухна огнено кълбо. Насред въздуха изригна лъч бяла енергия, издигна се високо над хълма и се стопи. Виолетов лъч също изникна от нищото и издълба бразда в тревата.
	До този момент Окаяниците, които атакуваха стената, все още не бяха забелязали, че командирът им и хората му са изчезнали.
	— Колко време ще им трябва? — попита Стефани.
	Скълдъгъри леко извърна глава към нея.
	— Да се справят с петдесет Окаяника и двадесетима уорлоки? Не знам. А и уорлоките не са какви да е, а личната гвардия на Шаривари.
	— Значи са най-добрите и най-коравите.
	Скелетът не отговори.
	Останаха да наблюдават бойното поле, докато ленивата бомбардировка на стената продължаваше. Стефани изгуби представа за времето. Започна по-често да се оглежда наоколо или да използва увеличителното стъкло, за да наблюдава Окаяниците. Правеха й изключително силно впечатление. Изкуствени същества. Точно каквато беше доскоро и тя.
	— Нещо става — продума тихо Скълдъгъри. Момичето погледна обратно към хълма, където сферите невидимки една по една прекратяваха действието си и откриваха мъртвите, ранените и пленените.
	— О, не — промълви Стефани и усети как цялата изстива. От мястото си отлично виждаше хълма, на него — генерал Мантис и хората му. До един на колене, заобиколени от уорлоки.


	Вечерта Стефани дълго гледа как Окаяниците трупат дърва и издигат дълга редица от клади, проточила се от единия край на бойното поле до другия. Пленниците бяха изведени и старателно оковани по един на всяка клада. Кладата на Мантис се намираше точно срещу портите на Роърхейвън. Сред обречените долу Стефани позна и Реджис. И Ашионе. Магьосницата беше ранена. Едва се държеше на крака.
	Уорлоките стояха наредени зад кладите и мълчаливо наблюдаваха стената. Шаривари се изстъпи напред и застана сам на откритото. Беше блед и висок, без нито един косъм на главата. Със сигурност беше по-висок от Меволент. Може би триметров, с безброй белези, нашарили изпъкналите му мускули. Гледаше стената — може би преценяваше пукнатините и разрушенията, размишляваше колко ли още ще издържи защитата на магьосниците. Не продумваше. Не крещеше заплахи, нито обиди. Не правеше каквито и да било героични демонстрации.
	Най-сетне явно остана доволен и се върна зад линията на уорлоките, които се разстъпиха, за да му сторят място. Миг по-късно ръцете им заприпукваха от събиращите сила лъчи бяла енергия.
	— Пригответе се — нареди Скълдъгъри. — Стрелците, прицелете се. Внимателно, да не улучите някого от нашите.
	Но атака не последва. Вместо в бели лъчи енергията на уорлоките се превърна в трепкащи бели пламъци. Стефани почувства как по цялата стена пробяга вълна от тревога, но в първия момент не разбра причината й. А после кладите лумнаха и пленниците върху тях също пламнаха.
	Хората по стената завикаха ужасено, когато до тях долетяха първите кошмарни писъци. Жертвите се мятаха с всички сили, но не можеха да се отскубнат. Мантис се гърчеше като насекомо върху нажежен тиган.
	— Пушка — тихо нареди Скълдъгъри. — Пушка!
	Дръпна оръжието от нечии ръце, опря приклада до рамото си и стреля. Тялото на Мантис рязко подскочи, а после се отпусна неподвижно в пламъците. След това Скълдъгъри застреля човека на съседната клада. После и следващия след него. После застреля Реджис — улучи го право в гърдите и сложи край на писъците му. Ашионе се беше отскубнала и се търкаляше по земята в опит да потуши пламъците по себе си. Бяха необходими два изстрела, за да прекратят агонията й.
	А след това и други стрелци по стената поеха същата отговорност. Всеки изстрел отнемаше живота на другар, постепенно писъците намаляха, докато не стихнаха напълно.
	Телата продължиха да горят. Черен дим на кълба се издигаше от белите пламъци.


>	69.
>	Мигове покой

	Падна нощта. Магьосниците, чието оръжие бяха енергийните лъчи, кръстосваха улиците в очакване привиденията отново да се появят. Стефани остана на стената. Не можеше да заспи, не и след това, на което беше станала свидетелка следобед. Стомахът й беше стегнат на възел и сякаш пълен с киселина. Наливаше се с вода, но устата й си оставаше все така пресъхнала. Това е страхът, реши момичето. Истинският страх. И той никак не й харесваше.
	Загубата на Мантис и хората му просто ей така… Сериозен удар. Много сериозен удар и то не само върху числеността на защитниците. Никой на стената вече не се усмихваше. Нямаше шеги, дори черни. Гибелта на Мантис беше изсмукала всяка радост. Навярно така се чувства човек, когато няма никаква надежда.
	Стефани вдигна очи на север, към скритите в мрака простори. Дъблин беше на север. А северно от Дъблин се намираше Хагард. Семейството й беше там. В момента бяха по леглата и спяха, без да имат ни най-малка представа, че под светлината на лунния сърп се решава съдбата им. Най-много от всичко Стефани искаше сега да си е в собствената стая и не за пръв път се зачуди как е успявала Валкирия да издържа всички тези години на такъв живот. Живот на битки. В тях нямаше никаква храброст. Нищо благородно. Пред семейството си Валкирия беше предпочела магията и вечните опасности и това беше факт, който Стефани никога нямаше да проумее. Ако имаше как, за нищо на света не би се забъркала в кашата, в която се намираше в момента.
	— Ти действително не си Валкирия — обади се Флетчър.
	Момичето се обърна. Телепортаторът стоеше зад гърба й, блед на лунната светлина.
	— Никога не съм успявал да се промъкна до нея, без да ме усети — каза момчето. — Трябваше да се телепортирам точно зад гърба й. Но дори и тогава ме усещаше. Не знам чуваше ли нещо, усещаше ли някакво движение във въздуха или просто долавяше, че има някой зад нея — нали се сещаш, както когато човек просто знае, че го наблюдават? А може и да не се сещаш. Може би само истинските хора могат да изпитат нещо подобно.
	— Аз съм истински човек — рече Стефани. — Нима няма да кървя, ако ме убодеш? Отровиш ли ме, нима няма да умра? Нима, когато ме обидиш, не трябва да мъстя?
	Флетчър я загледа.
	— Това сега ли го измисли?
	Момичето се усмихна кротко.
	— Това е Шекспир. Така де, почти. Попромених го малко. Перифразирах.
	— Аха — съгласи се момчето. — Имаш пълен достъп до спомените си, нали?
	Стефани кимна.
	— Да, помня всичко, което някога съм чела. Или което Валкирия е чела. Както и до всичко, което някога е чула, видяла или сторила. Затова толкова ме бива в изпитите. Ти по-добре ли се чувстваш вече?
	Флетчър сви рамене.
	— Още не съм в най-добра форма, но съм окей. Събудих се преди няколко часа и никой така и не ме осведоми какво става навън. Да си призная, не мислех, че Ревъл още командва парада.
	— Ами май тука доста усложняват нещата — отвърна момичето. — Явно всичко опира до подходящия момент. Ако зависеше от мен, първата ми работа щеше да е да превърна Ревъл на прах.
	— Да, в това те бива, нали?
	Флетчър каза последното уморено и без злоба, но в очите му все така се четяха болка и гняв.
	— Направих каквото трябваше, за да оцелея и да продължа да живея — отговори Стефани. — Беше самозащита.
	— Било си е убийство и опит за убийство. Опитала си се и да убиеш Валкирия.
	— Тя никога не те е обичала, Флетчър.
	— Това няма нищо общо със…
	— Спри да говориш за нея така, сякаш е идеална.
	Момчето се засмя.
	— О, знам, че не е идеална. Знам, че е…
	— Знаеш, че е егоистка — прекъсна го Стефани, — че е суетна и самовлюбена, че не й пука за никого. Знаеш го и въпреки това… Виж се само! Ако тя поиска, би се върнал при нея на секундата. Въпреки че знаеш, че тя беше с теб само за да има с какво да си запълва времето. При все това ти се влюби в нея и сега би се влюбил отново! Простил си й отдавна за изневярата. Простил си й това, че се държеше с теб като с досадно влюбено кутре!
	— Наистина нямам нужда да слушам обиди от теб — отвърна момчето и й обърна гръб.
	— Аз никога не бих ти изневерила — каза момичето, преди да успее да се спре.
	Флетчър застина на място. Стефани не откъсваше поглед от гърба му. Лицето й пламтеше. Беше станала аленочервена. Опита се да се бори, опита се да се овладее, да потисне ужасното чувство на срам, но с всеки опит то я заливаше все по-силно. Флетчър се обърна.
	— Не те разбирам — каза. — Ти не си…
	— Не казвай, че не съм истинска. Не казвай, че не съм човек.
	— Но ти не си човек! — настоя момчето, а в гласа му се долови гняв. — Излязла си от едно огледало. Ти си дубльорка. Ти си една, една бледа имитация на истинския човек!
	— Добре — отвърна Стефани. — Радвам се, че съм бледа имитация. Не бих искала да съм добра имитация на Валкирия, защото тогава изобщо нямаше да ми пука какво мислиш. Аз пораснах, Флетчър, вече съм много повече от онова, което бях.
	— Ти си убийца — рече момчето, а Стефани се хвърли напред и го хвана за ръката, преди да си е отишъл.
	— Да и съжалявам за това! — каза. — Съжалявам, за това, което сторих. Съжалявам, че се наложи да го сторя.
	— Съжаленията не помагат.
	— Но това да съжалявам, е ново чувство за мен. Да чувствам каквото и да било изобщо е новост! Все още не знам как да се справям с емоциите. Плашат ме, страшни са и ужасно ме разстройват, но ги има и, Флетчър, едно те моля — не се дръж с мен като с _нещо_!
	— Как тогава да се държа с теб? След всичко, което си извършила, как да се държа с теб?
	Стефани го погледна право в очите.
	— Като с момиче — рече и го целуна.
	Флетчър поклати глава.
	— Ти не си Валкирия.
	— Не — каза Стефани и го целуна отново. — Аз съм си аз.
	— Окаяници! — провикна се някой. — Идат!
	Сърцето на Стефани се сви и тя се втурна към ръба на стената. Отдолу отново бяха изстреляни познатите бели енергийни нишки въжета. И Окаяниците прииждаха в тъмното, тичаха по въжетата като някакви луди акробати, стиснали ножове, мечове и бойни чукове, налитащи като мравки върху захвърлена храна.
	Стефани се обърна през рамо към Флетчър.
	— Бойците с енергийни лъчи патрулират по улиците. Трябват ни тук! Доведи колкото можеш повече от тях!
	Момчето кимна и изчезна.
	Стефани измъкна Скиптъра от раницата, прицели се и светкавицата отнесе четирима Окаяника от най-близкото въже. Но зад тях идеха още. Винаги имаше още и още. Момичето се приведе напред, за да се прицели по-добре и забеляза топката бяла енергия едва в последния момент. Обърна се, стисна очи, чу експлозията в същия миг, в който взривът я вдигна и я захвърли безпомощна сред парчетата разхвърчал се чакъл. Стефани падна с тежко изхрущяване на земята, претърколи се три пъти и със стон остана да лежи неподвижно.
	Скълдъгъри стоеше на една от бойниците и създаваше силни пориви вятър, които запращаше към Окаяниците и ги събаряше от въжетата. На всеки няколко секунди трябваше да се привежда настрани, за да избегне поредния енергиен лъч, изстрелян от уорлоките долу, но веднага след това продължаваше да отблъсква Окаяниците. Група други елементали следваха примера му. Някои от тях обаче не бяха толкова ефективни в действията си. Други не се справяха с избягването на белите лъчи. Въпреки общите усилия, скоро първият Окаяник се прехвърли на стената, а други бързо го последваха.
	Стефани превърна един от тях в прах и скочи на крака. Други трима Окаяника се нахвърлиха отгоре й. Тя се справи с двама, но третият докопа Скиптъра и го избута настрани, а с другата си ръка стисна гърлото на Стефани. Лицето му беше покрито с циреи, на колана му висеше кама. Момичето я измъкна и я заби в ребрата му. Окаяникът изсъска като разгневена котка и я блъсна още по-силно. Стефани го издра по лицето, пукайки циреите, а после пъхна пръст в устата му, остъргвайки стиснатите му зъби. Сви пръста си и дръпна, усети как бузата му се разпра, опръсквайки я с кръв и гной. Окаяникът изви, дръпна се, а Стефани заби Скиптъра в челюстта му, светкавицата блесна и създанието се разсипа на прах.
	Долови ново движение, приведе се и затича, Окаяниците я следваха по петите, ръцете им посягаха към косата й, към куртката, дърпаха пръчката от гърба й, остриетата им свистяха опасно близо.
	— Скълдъгъри! — изкрещя момичето, тичайки към парапета, без да има сили да спре, а после Окаяниците я сграбчиха, Стефани скочи и ги повлече със себе си.
	Полетяха като камък.
	Мракът долу беше обсипан със светлинките на ширналия се град. Вятърът в ушите й отнесе далеч писъците на Окаяниците. Момичето се извъртя във въздуха и ги видя да падат след нея, опулили очи и отворили усти, ужасът беше белязал лицата им, обърнати към смъртта долу.
	А после помежду им се появи още някой. Черепът не изразяваше никакво чувство, облечените в ръкавици ръце сграбчиха момичето, тя се плъзна в прегръдката му и Скълдъгъри се изви и полетя нагоре, изоставяйки Окаяниците в последния им път, а Стефани се вкопчи в него с последни сили. Скелетът се приземи на покрива на една от най-близките до стената сгради.
	Краката на момичето трепереха, нервите й бяха опънати като струни, повече от всичко й се искаше да седне, но събра сили, присви очи срещу скелета, когато той се надвеси над нея.
	— Пропускам ли нещо?
	— Стори достатъчно — отвърна Скълдъгъри. — Прибирай се в Хагард.
	— Мога да _помогна_.
	— Губим битката.
	— Не. Можем да вкараме в играта Усилвателя, можем да подсилим някои магьосници.
	— Хубаво, тогава на ръцете ни ще легнат и куп психически нестабилни хора, готови на всякакво насилие. Победа или загуба, вече няма да има значение — Роърхейвън ще стане опасно място.
	— Но Скиптърът е у мен!
	— И някой ще те убие, за да ти го вземе. Върви си у дома, Стефани. Не можеш да ни помогнеш повече. Ако градът падне, трябва да си у дома, за да защитаваш семейството си.
	— Не, тук мога да…
	— Нямам време за спорове. Валкирия, моля те, веднъж поне ме послушай и направи каквото ти казвам!
	Момичето го загледа напрегнато.
	— Аз не съм Валкирия.
	Скелетът наведе глава, ръбът на шапката му легна ниско и той сякаш се смръщи. После отново изправи рамене.
	— Късмет — рече й и полетя към стената.


>	70.
>	Зареждане

	Прииждаха ли, прииждаха, безкраен поток от Окаяници. До сутринта камарата мъртви създания се издигаше високо и горе-долу по това време тактиката на атаката им се промени — Окаяниците престанаха да се опитват да прехвърлят стената и просто преминаха през нея. Портите рухнаха под напора им с остър пукот, Окаяници и уорлоки нахлуха в града, а магьосниците от Убежището ги посрещнаха.
	Магията насити въздуха, мъже и жени падаха с писъци, но, погледната отблизо, битката си се водеше по добрите стари изпитани във времето методи. Кръв и остриета, пухтене и хвърчащи слюнки. Векс мразеше добрите стари изпитани методи.
	Окаяник с лице, сякаш размазано с лопата, му налетя с меч. Векс отби острието на една страна, опита се да замахне със собственото си оръжие, но наоколо имаше твърде много хора, които се тикаха едни в други. Може би трябваше да се извини на съществото за забавянето в схватката. _Задръж за малко! Ще те убия в момента, в който мога. Хубаво време за сеч, какво ще кажеш?_
	Внезапно пространството около ръката му се освободи и Декстър мушна напред, пронизвайки Окаяника бързо веднъж в гърдите, втори път в рамото и трети път — в гърлото. Някой го блъсна отзад, Векс полетя върху противника и го събори на земята. Побърза да скочи и го изрита, после го намушка още веднъж за по-сигурно. В този момент върху му се хвърли уорлок, ругаейки на език, който Векс нито знаеше, нито държеше да научи. Все още притиснат отвсякъде, без да може да замахне както трябва, Декстър просто отбиваше ударите на врага, като му пречеше да се приближава твърде много. Тълпата край тях се люшкаше във всички посоки и Векс се оказа плътно притиснат до друг уорлок, а ръцете му — приковани до бедрата. Ръцете на уорлока също не бяха свободни — едната висеше надолу, а другата беше притисната до гърдите му. Известно време двамата се блъскаха с чела, чакайки край тях да се отвори достатъчно място. Уорлокът имаше огромна брада. Векс я захапа и задърпа, а уорлокът изрева от неудоволствие. Брадата имаше ужасен вкус.
	Векс се подхлъзна на нещо, изруга и падна, озовавайки се изведнъж сред гора от крака и ботуши, които заплашваха да го стъпчат. Опита се да стане, получи коляно в лицето, което го събори настрани, после се надигна с последни сили, докопа някого и се издърпа обратно до изправено положение. Изникна сред биещите се, притисна върха на меча си под гърлото на брадатия и натисна нагоре. Мечът с хрущене остърга черепа на противника от вътрешната страна и излезе от върха на главата му.
	Сега, когато първоначалният ирационален плам за смърт и убийства беше позатихнал, битката се разля в широчина. Енергийният лъч припука в пръстите на Векс и той порази един уорлок, който точно се канеше да му причини същото. Окаяник се хвърли върху Дей Мейбъри, въргалящ се из мръсотията, вкопчен в уорлок, замахна и острието му щеше да обезглави магьосника, но Мейбъри отби удара навреме. Мечовете се сблъскаха и застъргаха един в друг, надавайки писък като нокти по черна дъска. Векс блъсна Окаяника и посече ръката му, прерязвайки мускули и кости. Мечът падна, заедно със стискащата го длан, а Векс посече съществото през гърлото. Окаяникът умря още преди да падне, а после рухна, измъквайки оръжието на Векс от ръцете му.
	Друг меч удари Декстър в гръб и щеше да му пререже гръбнака, ако не бяха дрехите на Гастли. Декстър се извърна и сграбчи нападналия го уорлок. Двамата се изтъркаляха сред хаос от преплетени ръце и крака. Господи, колко беше тежък този! Векс се опита да го изтика от себе си, но противникът беше сякаш планина от мускули. Ръката на Декстър освободи целия си заряд в ребрата на уорлока, той изпухтя и се претърколи настрани. Дрехите му също се оказаха бронирани и лъчът не го нарани. Двамата скочиха на крака почти едновременно, все така с остриета в ръце.
	Уорлокът пристъпи, замахна и изтика Векс назад. Векс блъсна случаен Окаяник под следващия му замах и измъкна камата на съществото, докато то падаше посечено. Посегна да пререже гърлото на уорлока, но противникът се дръпна, приведе се ниско и го препъна. Векс падна и се претърколи, за да избегне меча, който издрънча на земята до ухото му и се зачуди дали и ботушите на уорлока са бронирани. Заби камата в едното му стъпало и в отговор получи писък. Явно не бяха бронирани.
	Векс се пъхна между краката на врага, без да обръща внимание на ударите, които се сипеха по гърба му, отбивани от дрехите. Уорлокът заподскача, мъчейки се да го довърши, но Декстър остана на колене, пълзейки бързо-бързо наоколо, привел ниско глава. Може би не най-достойният начин за водене на бой, но кога ли достойнството е опазвало някого жив?
	Някой замахна с боен чук, Декстър се приведе под него и посегна с меча слепешката. Чукът цапардоса уорлока в коляното. Коляното се кривна странично, уорлокът закрещя, падна, подпря се на лакти, без да спира с крясъците. Векс се изправи, уорлокът закрещя срещу му, а после същият боен чук се стовари в лицето му и прекрати схватката.
	Декстър се обърна да посрещне поредния уорлок, който обаче се беше втренчил някъде зад гърба му. Векс рискува да хвърли поглед през рамо и вече не можа да откъсне очи от видяното — точно както и всички останали наоколо. Шестима магьосници, широко усмихнати, висяха във въздуха, подредени в редица. Векс позна двама от тях. При последната им среща определено не умееха да летят.
	Подсилените от Усилвателя магьосници запратиха потоци изместен въздух срещу врага — потоци толкова силни, че трошаха кости и разкъсваха кожа. Започнаха да хвърлят огън, страшен като напалм и Векс трябваше да побърза да изпълзи настрани, за да не се окаже в адския капан на пламъците. Плътта на противниците се топеше и капеше по земята, а писъците им се издигаха към небето. Шестимата се приземиха и закрачиха напред, като усмивките и за миг не слизаха от лицата им. Окаяници и уорлоки падаха пред тях и внезапно настъплението през портите се разколеба и спря.
	Окаяник скочи срещу един от подсилените, но явно удесеторената физическа сила също беше сред даровете на Усилвателя. Подсиленият се смееше, докато държеше Окаяника за гърлото, повдигнат от земята, а краката на съществото ритаха напразно. Безобразното безгрижие на магьосника продължи дори и когато Окаяникът измъкна камата си и я заби отстрани в шията му. Подсиленият изпусна жертвата си, рухна на колене, давейки се в кръвта си, а на лицето му беше изписана искрена изненада.
	Усмивките по лицата на останалите петима подсилени също се стопиха. В следващия момент единият беше улучен от белия енергиен лъч на приближил се уорлок. Лъчът отнесе главата му като на шега. Останалите четирима зареваха от ярост и се понесоха напред, жадни за кръв и разруха, но врагът вече не се боеше толкова. Подсилените можеха да бъдат убити като всеки друг и точно такава съдба щеше да ги сполети.
	Когато и последният от шестимата падна мъртъв, нови десетима се появиха в небето над битката. Никой от тях не се усмихваше.
	Някой сграбчи Векс изотзад и той се извъртя да се отскубне, удари слепешком с лакът в нечие лице, но в следващата секунда установи, че вече не е в града, а горе на стената.
	— Флетчър! Извинявай! — избъбри притеснено, а момчето отстъпи от него и се олюля. Сарацен го подхвана, за да не падне.
	— Няма нищо — отвърна Флетчър, притиснал лицето си с ръце. — Трябваше да го предвидя.
	Когато се увериха, че Декстър не е счупил скулата на Флетчър, тримата се присъединиха към Скълдъгъри и Ловците на чудовища, които стояха до парапета от вътрешната страна на стената и наблюдаваха битката долу в града. Подсилените роърхейвънски магьосници умираха, но преди това ликвидираха десетки Окаяници.
	— Не мога да повярвам, че Ърскин използва Усилвателя — продума Декстър. — Много добре знае, че подсилените ще полудеят.
	— Аз съм за, стига да ги насъсква срещу уорлоките, а не срещу нас — промърмори Грейшъс. После сбърчи вежди. — Разбира се, въпрос на време е _действително_ да ги насъска и срещу нас, нали?
	— Да, така ще стане в момента, в който битката се обърне — отвърна Скълдъгъри. — Както гледам обаче, няма да се обърне в следващите няколко часа. Трябва да ударим веднага. По-точно, _аз_ трябва да ударя.
	Сарацен го загледа втренчено.
	— Какво?
	— Искам всички вие да останете тук. Липсата на едного от нас няма да се усети, но ако всички изчезнем, ще предизвикаме тревога и така никога няма да успея да се добера до него.
	— Отиваш да се изправиш срещу Ревъл сам? — попита Донегън. — Срещу него, Мист и дружките им?
	— Няма да съм сам — отвърна скелетът. — А и това е най-добрата ни възможност да ги спипаме неподготвени.
	Сарацен поклати глава.
	— Отново се разделяме. Колко пъти да ти казвам, че това не е добра идея? Мъртъвците работят най-добре заедно.
	— Мъртъвците вече ги няма! — прекъсна го скелетът. В гласа му се усещаше изненада от това, че все още никой, освен него не е проумял този факт. — Антон и Гастли са убити. Ревъл ни предаде. Валкирия… я няма. Мъртъвците проведоха последната си битка и бяха победени, Сарацен. Ние тримата сме последните от отряда.
	Тътенът на войната сякаш затихна, когато този простичък факт попи в съзнанието на Декстър. Бяха губили хора и преди, но никога толкова много наведнъж, нито пък някой от членовете беше предавал някога групата. Загледа се в Скълдъгъри и Сарацен, негови другари, негови братя и макар че тримата имаха обща история, която би могла да ги държи вечно заедно, изведнъж усети, че връзките помежду им се разхлабват и разпадат. Ру му се видя стар, стар и уморен, а Скълдъгъри за пръв път се изправи пред очите му такъв, какъвто беше всъщност — гений, убиец, изтерзана душа и единственият истински мъртвец в отряда.


>	71.
>	В Убежището

	Чайна прескочи тялото на падналия магьосник и се настани зад бюрото, на което мониторите за наблюдение бяха наредени като в скривалище на воайор. Стаи, коридори, входове и изходи: всичко се разкри пред нея в кристална резолюция. Намери листче, написа на него името на магьосника, останал на пода — Съсъръс — както и паролата, която беше изтръгнала насила от него — mydogrexl — и напусна помещението.
	Дори тук, дълбоко в Убежището, чуваше експлозиите на стената. Не чуваше обаче битката, крясъците и бойните викове. Но виждаше напрежението, изписано по лицата на хората, с които се разминаваше по коридорите. Всички крачеха бързо, говореха припряно. При това бяха все роърхейвънски магьосници, участващи в плана на Ревъл от самото начало. Паниката им я развесели. По устните й плъзна усмивка.
	Погледна си часовника. Беше елегантно часовниче, абсолютно неподходящо за онова, което щеше да се случи след малко, но в края на краищата й се налагаше да разполага с бездруго ограничени ресурси. Отдавна бяха отминали дните, когато можеше да си позволи да използва специален часовник за всяка конкретна ситуация. От деня, в който Елиза Скорн унищожи апартамента й — заедно с повечето й вещи — Чайна се принуди да възприеме по-практичен подход към живота. Справяше се отлично, естествено, но това не значеше, че новото положение на нещата й допада.
	Точно в уговорената минута Скълдъгъри Плезънт се появи иззад ъгъла на коридора. Носеше в ръка дървена пръчка с издълбани по нея символи. Лицето на фасадната му татуировка беше мрачно и безрадостно — от онези лица, в които човек не изпитва желание да се вглежда. Чайна само го мерна, обърна се и закрачи. Скелетът я настигна и изравни крачка с нейната. В пълно мълчание двамата стигнаха до арестантските килии. Когато Гастли и Антон Страха бяха убити, килиите бързо-бързо се бяха напълнили с магьосници, опитали се да се опълчат на Ревъл. След нападението на уорлоките обаче повечето от тях бяха освободени, за да участват в битката под командването на Скълдъгъри. Повечето, но не всичките.
	Фасадната татуировка на лицето на скелета се стопи и той отключи първите две килии в редицата.
	— Типстаф — рече. — Господин Уийпър, бихте ли били така добри да ни дадете едно рамо във въздаването на една малка справедливост?
	Стейвън Уийпър излезе пръв от килията. Определено беше твърде млад и твърде ревностен за вкуса на Чайна, но тя не забравяше, че три поредни пъти момчето се беше опитало да нападне Ревъл, за да му отмъсти за убийствата на Гастли и Антон. В очите на магьосницата това все пак си бяха червени точки, така че тя положи усилие да не обръща внимание на жалното мяукане, което Уийпър издаде, щом я зърна. Доскорошният администратор Типстаф също излезе в коридора и делово кимна на нея и Скълдъгъри. Както винаги, въплъщение на деловитостта, той премина веднага към въпроса:
	— Под справедливост — рече, — предполагам, имате предвид подвеждането на Ърскин Ревъл под отговорност за извършените от него престъпления?
	— Правилно предполагаш — отговори Скълдъгъри. — Но за да го сторим, ще ни трябва вашата помощ.
	Уийпър изведнъж придоби притеснен вид.
	— Ъм, моята магия не е предназначена точно за битки…
	— Знаем — отвърна Чайна. — Няма да се наложи да се биеш.
	— Тогава аз съм мъжът за вас! — на секундата се съгласи Стейвън, гледайки я предано. — Тоест, бих искал да бъда. Ако ме искате. Защото ви обичам. Толкова много ви обичам! Ако бях женен, щях да напусна жена си заради вас. Не че съм женен, де. Но ако бях, щях да напусна жена си. Само при една ваша дума.
	— Съсредоточи се, Стейвън.
	— Да. Извинявайте. Обичам ви. Извинявайте. Сигурно непрекъснато ви го повтарят. Извинявайте.
	— Тихо, момче! — сряза го Типстаф. — Детектив Плезънт, госпожице Сороуз, с какво можем да ви помогнем?
	— Ужаса и Кошмара са заети да наблюдават процеса по подсилването на магьосници в залата на Усилвателя — обясни Чайна, — а това означава, че Ревъл и Мист са охранявани в момента само от Сик, Порша и Черния секач. Искаме да ги намерите и да ни съобщите местонахождението им — подаде му листчето. — Това е паролата за достъп в стаята с охранителните камери.
	Типстаф кимна отсечено.
	— Няма да ви разочароваме! — рече й Уийпър. — Кълна се в живота си, ще успея или ще умра!
	— Няма нужда чак да…
	— Ако умра, помнете ме с добро — отвърна момчето и долната му устна затрепери.
	Типстаф въздъхна и пое към стаята с камерите. Уийпър се повлече подире му.
	— Сигурно в един момент става доста дразнещо — отбеляза Скълдъгъри.
	— Представа си нямаш — отговори Чайна.
	Двамата се отправиха в противоположната посока, към дълбините на Убежището, като се стараеха по пътя да избягват срещи с по-големи групи роърхейвънски магьосници. Никой не ги спря. Никой не ги попита по каква работа са дошли. Явно вниманието на всички беше приковано към битката вън.
	— По-рано днес бях на стената — каза Чайна. — Отскочих до там само за минутка. Да видя за какво е цялата дандания. Мернах схватката отдалече.
	— Сигурен съм, че биеш нанякъде — отвърна Скълдъгъри.
	— Естествено. Отражението, което желае да бъде наричано Стефани. Прелюбопитно създание. Прилича на някакъв облечен в черно Пинокио, вземащ участие в битката наравно с възрастните. Точно както би постъпила Валкирия, ако не беше влязла в ролята на зла разрушителка на светове.
	— Дразниш се, нали? — попита Скълдъгъри. — Задето това дребно късче информация ти се е изплъзнало. Това, че Валкирия е Даркесата, имам предвид.
	— Донякъде — призна Чайна. — Само един-едничък долавящ, който познава Валкирия по лице, щеше да е достатъчен… Той би я познал във видението си и би разпространил новината. Не ми харесва да узнавам нещо последна. Направо ми е противно да узнавам нещо последна.
	— Не може да знаеш всяка тайна, Чайна.
	— Но аз искам да знам всяка тайна! Знаеш ли къде е момичето в момента?
	— Валкирия? Ако знаех, щях да съм при нея.
	— Вместо това си уплътняваш времето с двойничката й.
	— Вече не. Пратих я у дома при семейството.
	— Нея?
	— Моля?
	— Отражението. Стефани. Говориш за него в женски род.
	Скълдъгъри премълча.
	— Нека си е момиче, щом иска, в това няма нищо лошо — продължи Чайна. — Особено сега. Навярно дори Валкирия би се гордяла, че някаква част от нея все още се бие на страната на доброто в момент, когато самата тя е прегърнала тъмната си половина.
	Телефонът на магьосницата изжужа и тя вдигна.
	— Върховният маг и старейшина Мист току-що влязоха в Мемориалната зала — уведоми я Типстаф. — Сик и Порша пазят на вратата.
	— А Черният секач? — попита Чайна.
	— Не го виждаме — отговори администраторът. — Но затова пък виждаме _вас_.
	Последва шумолене и бутаница, после — гласът на Уийпър:
	— Здравей, Чайна!
	След това Типстаф си върна контрола над ситуацията.
	— Извинявам се — рече. — Та, както казах, вас ви виждаме. Продължете надолу по същия коридор, после завийте по втората отбивка вдясно, след това тръгнете наляво. Входът на Мемориалната зала е точно зад първия ъгъл.
	Чайна затвори.
	— Близо сме — рече и поведе. Последваха инструкциите на Типстаф, като забавиха крачка преди последния завой. Чайна прибра косата си и я върза на опашка, а Скълдъгъри свали шапката си и старателно я положи на земята до гравираната пръчка.
	Завиха зад ъгъла. В дъното на коридора имаше тежка врата. На половината път до нея стояха Сик и Порша.
	— Какво правите тук? — осведоми се Сик. Устните му се извиха в познатата подигравателна усмивчица. — Битката е вън.
	Нито Скълдъгъри, нито Чайна си дадоха труд да отговарят. Просто продължиха да крачат напред.
	— Най-сетне! — грейна лицето на Сик. — От години чакам момента, в който да ви разкъсам на парчета!
	Децата на Паяка пристъпиха и застанаха плътно рамо до рамо. Чайна пое право към Порша, а Скълдъгъри — към Сик. Порша се усмихна и приклекна, готова за бой. В последния момент Скълдъгъри се хвърли към нея, цапардоса я в ченето и я запрати на пода. Сик замръзна от изненада, след това пред очите му се мернаха светещите символи на кокалчетата на Чайна, миг преди юмрукът й да му счупи носа.
	Сик залитна и зави от болка. Чайна пристъпи плътно до него. Не можеше да му позволи да дойде на себе си. Юмрукът й се стовари отново отстрани в тялото му, строшавайки някое и друго ребро. Да му позволи да дойде на себе си, щеше да означава да го остави да се превърне в гигантски паяк. Нов удар, този път в корема, който изкара въздуха от дробовете му. А да го остави да се превърне в гигантски паяк не влизаше в плана. Сик се опита да я сграбчи, но Чайна отби ръката му и заби лакът в слепоочието му. Днес планът щеше да се изпълни.
	Сик падна настрани, лицето му представляваше кървава пихтия, чувството му за равновесие му изневери напълно. Чайна хвърли поглед към Скълдъгъри — скелетът тичаше след Порша, която тъкмо завиваше зад ъгъла на коридора. Момичето паяк не изглеждаше овладяно както обикновено. Напротив, изглеждаше изключително разстроено.
	Точно това харесваше Чайна у този тип хора — а беше срещала мнозина от тях през живота си. Познатият тип: млади, силни, жизнени и нагли. Сик отново я нападна и тя го блъсна в стената. Такова удовлетворение изпитваше, когато причиняваше болка на такива! Докосна символа на дланта си и я притисна към лицето на Сик. Усети как енергията се стовари върху момчето, цялото му тяло се разтресе диво и той рухна на пода.
	Чайна го изгледа отгоре на долу. Такова дълбоко удовлетворение! Позволи си да се забави само миг, представяйки си колко дълбоко ще е удовлетворението в мига, в който ще причини същото на Елиза Скорн.
	Затвори очи и се отпусна. После ги отвори, отиде до ъгъла и надникна.
	Порша лежеше неподвижно на пода със затворени очи. От мястото си магьосницата не можа да прецени дали момичето е в безсъзнание или мъртво. Все едно — и в двата случая Чайна не я беше грижа. Но от дъното на коридора към тях крачеше Черният секач с готова коса в ръка. Скълдъгъри пристъпи насреща му, гравираната пръчка грееше в ръката му.
	Секачът нападна, готов да убива. Скълдъгъри отби острието, Секачът се извъртя с висок ритник, който скелетът избегна. Косата бляскаше и сечеше отново и отново, а Скълдъгъри парираше ударите и не спираше да се движи. Пръчката в ръката му хвърляше искри все път, когато докоснеше бронираната униформа на Секача — ефектът й върху него беше притъпен, но постепенно започна да се усеща. Колкото по-често го удряше Скълдъгъри с електрическия заряд, толкова по-предпазлив ставаше Секачът, докато най-сетне насочи всичките си усилия да изхвърли пръчката от схватката. Дръжката на косата удари силно китката на Скълдъгъри, пръчката падна и изтрака далеч настрани. В същата секунда скелетът сграбчи Секача и го блъсна в стената. Секачът хвърли косата, за да освободи ръцете си.
	Двамата се отблъснаха от стената, темпото на битката се ускори, всеки от двамата противници преценяваше реалната сила на другия. Точно като Танит Лоу, Секачът беше ловък и стилът му изобилстваше от скокове, завъртания и неочаквани екстравагантни ритници, докато Скълдъгъри беше здраво стъпил на земята боец — такъв, какъвто го познаваше Чайна открай време. Лакти, удари с чело, сграбчвания. Оставяше гъзарските трикове на другите. Както винаги.
	Черният секач отби един удар и сам заби ръка право в лакътя на скелета. Чу се звук, нещо средно между изхрущяване и пукот, и Скълдъгъри се олюля, отстъпи, а ръкавът му увисна празен. Черният секач едва ли не с изненада загледа ръката на скелета, която беше изтръгнал. Скълдъгъри се отпусна на колене, стенейки от болка. Секачът захвърли ръката, наведе се за косата, а Чайна излезе иззад ъгъла. Всички символи по тялото й светеха.
	Но в момента, в който косата замахна за последния удар, плътна вълна от мрак се надигна от Скълдъгъри, после сякаш избухна настрани и запрати Секача далеч, удряйки го в стената със сила, способна да натроши всичките му кости.
	Чайна пак се дръпна зад ъгъла, но продължи да наблюдава. Сенките увиснаха над прегърбената фигура на Скълдъгъри, обвиха го като в черупка, като през цялото време леко пулсираха. Сенчесто пипало се протегна, уви се около откъснатата ръка, бавно я придърпа през пода и я сложи в скута на скелета както вярното куче носи сутрешния вестник на стопанина си. Без да вдига глава, Скълдъгъри напъха ръката обратно в ръкава си и тя се закачи на място. Облечените в ръкавица пръсти се свиха и разпуснаха, скелетът се надигна и се изправи. Движенията му бяха като на много, много уморен човек. Макар че нямаше бели дробове и реално не дишаше, Скълдъгъри сякаш пое дълбоко дъх, като при това сенките се всмукаха обратно в него и изчезнаха нейде в гърдите му.
	Чайна пак се дръпна зад ъгъла, мъчейки се да си обясни на какво точно беше станала свидетелка.
	От мислите й я измъкна внезапно възцарилата се пълна тишина. Магьосницата се наведе, извлече Сик иззад ъгъла и го захвърли напред с всичка сила. Главата на момчето изкънтя на пода и Чайна го последва — излезе напред, демонстративно приглаждайки роклята си.
	Скълдъгъри я погледна през рамо и тя му се усмихна. Скелетът й кимна в отговор и вдигна шапката си.
	— Още не сте приключили тук — чу се глас иззад гърба на Чайна.
	Магьосницата се обърна. Срещу й се бяха изправили Ужаса и Кошмара, от очите, ноздрите и ушите им бликаше гъста черна течност, лееше се по кожата им, по дрехите им, пълзеше из косите им. Крайниците им затрепериха, удължиха се, пръстите им се превърнаха в нокти. Двамата отстъпиха — грамадни криви нозе на паяк щръкнаха от телата им — после се люшнаха и паднаха на четири крака. По-точно на _осем_ крака.
	Засъскаха, пораснаха още и още, на челата им се отвори трето око. Превърнаха се в огромни черни паяци, облечени в черупки, които с всеки миг се втвърдяваха все повече.
	Стиснал в ръка пръчката на Валкирия, Скълдъгъри закрачи към тях, като пътем подаде на Чайна косата на Черния секач.
	Красавицата се усмихна и двамата със скелета застанаха срещу паяците рамо до рамо.


>	72.
>	Спасение

	Да гледа човек как се бие Флетчър Рен беше незабравимо преживяване.
	Момчето нямаше кой знае какви умения, не можеше да удари никого както трябва, ако ще от това да зависеше животът му, но в замяна на това притежаваше талант и то какъв! Векс с всички сили се стараеше да следи с поглед движенията му, но не му се удаваше. Флетчър със страшна скорост се появяваше и изчезваше около тълпите Окаяници, като всеки път в ръката си имаше различно оръжие — бейзболна бухалка, чук, лост, електрошок. Векс дори го мерна с брадва веднъж. Момчето изяде доста удари, на няколко пъти дори му се нахвърляха, но в такива моменти той изчезваше заедно с нападателя и в следващата секунда се появяваше отново, вече сам. Минута по-късно нападателят обикновено също се появяваше, падайки от небето, пищейки по целия път до размазващата смърт долу.
	Флетчър се телепортира горе на стената, за да си почине малко и Векс сбърчи чело срещу му. Отблизо момчето му се видя изключително бледо.
	— Как се чувстваш? — попита Декстър.
	Запъхтян, Флетчър вдигна палци, но Векс поклати глава.
	— Изтощен си. Трябва да си отдъхнеш.
	— Добре съм — отвърна момчето. — Дай ми… само… секунда…
	— Флетчър, погледни ме. Изморен си. Използването на магия изтощава така, както всяка друга физическа активност. Ако се върнеш долу в това състояние, скоро ще направиш грешка и ще умреш.
	Флетчър го погледна, в първия момент сякаш се накани да спори, но наистина беше толкова уморен, че се отказа.
	— Ето го — тихо каза иззад тях Сарацен, взрян през увеличителното стъкло. — Шаривари.
	Векс притича до него, оглеждайки бойното поле около стените на града. После го видя: Шаривари. Застанал сред своите Окаяници и уорлоки, извисяващ се над всички тях, планина от ярост и мускули, без нито един косъм на главата.
	— Така — рече предпазливо Векс. — Леле. Хубаво де. На живо е по-едър, отколкото… очаквах. Грейшъс. Ти си най-силният сред нас. Искаш ли да се пробваш?
	Грейшъс надникна през увеличителното прозорче и поклати отрицателно глава.
	— Не, за Бога, ти видя ли го колко е грамаден? Ще ме смачка.
	— Но ти действително си доста силен.
	— Честно казано, този Шаривари ми прилича на онзи тип противници, които Донегън предпочита. Ще е гадно аз да се заема и цялото забавление да остане за мен.
	— Нищо против нямам! — отвърна Донегън.
	— Не, не, настоявам да се включиш.
	— Не, аз наистина нямам нищо против ти да се справиш с него!
	— А можем да пратим и някого от супер магьосниците от Усилвателя — предложи Сарацен.
	Векс погледна Флетчър.
	— Извинявай, че пак ще те карам да се напрягаш, но би ли ни свалил долу?
	— Няма проблем — отвърна момчето и изтри потта от челото си. — Хванете се всички за ръце.
	Всички се наловиха един за друг, Флетчър ги телепортира долу на улицата и групата внезапно се оказа отново потопена в хаоса, крясъците и рева на битката.
	— Ей! — провикна се Сарацен и изтича към трима от подсилените роърхейвънски магьосници, които буквално светеха отвътре поради новопридобитата си мощ. — Шаривари е отвън! Най-едрият от всички там! Унищожете го и тия типове тука ще останат без водач!
	Трима от подсилените се обърнаха и Векс изруга под нос. Само двама от тях бяха роърхейвънци. Третият беше англичанин и последният път, когато Декстър го беше видял, въпросният англичанин беше зает да пребива Кай Каливър до смърт.
	Очите на Грим се спряха върху Векс и по лицето му се разля усмивка.
	После се втурна напред, изфуча покрай Сарацен, изблъска Флетчър встрани, сграбчи Декстър и го повдигна във въздуха.
	— Надявах се никой още да не те е убил — рече му. — Исках удоволствието да е изцяло мое.
	Сарацен се нахвърли върху Грим изотзад, обви шията му с ръка, но в този момент нов поток от Окаяници нахлу през портата и изведнъж наоколо загъмжа от врагове. Векс падна, видя Грим и Сарацен да рухват заедно на земята, но побърза да се надигне, за да не бъде стъпкан от прииждащите нови пълчища. Запрати енергиен лъч в лицето на един уорлок, стовари лакът в ченето на Окаяник, но не можа да се удържи на крака и потокът на ръмжащата ярост на враговете го понесе нанякъде.
	А после пред очите му в потока изплува чудовищната акула водач. Векс се опита да се измъкне настрани, но ръцете на Грим отново го сграбчиха. Отблизо Декстър ясно видя лудостта в очите на англичанина. Дланта на Векс заприпуква, но преди да запрати лъча, Грим стисна китката му и натроши костите вътре. Болезненият крясък на Векс преля в порой от ругатни и той рязко се отскубна от Грим, защото в същия момент двама Окаяника забиха остриетата си в тялото на подсиления. Векс помисли, че англичанинът ще загине веднага, но той се оказа по-бърз и по-як, отколкото изглеждаше първоначално.
	Декстър се опита да побегне, но един от другите подсилени го хвана и го завъртя кръгом. Грим отново крачеше към него — ухилен, вдигнал юмрук за един последен фатален удар. Но в следващия момент се превърна на прах.
	Векс примигна. Какво ставаше?
	Черна светкавица блесна отново и подсиленият, който държеше Векс, също изчезна. Декстър падна на земята и очите му се разшириха от изненада при вида на Стефани Еджли, която изникна от битката. Със Скиптъра в ръка.
	Момичето отново насочи оръжието. Двама Окаяника се превърнаха на прах, а трети от подсилените магьосници се понесе бързо към небето, но светкавицата го застигна и го превърна в сиво облаче, което ветрецът разнесе из улиците на Роърхейвън.
	Стефани улови Декстър за лакътя и му помогна да се изправи. Той притисна счупената си ръка до гърдите си и успя да се усмихне с последни сили.
	— Мислех, че си си отишла вкъщи.
	— Никой не пожела да ми даде колата си назаем. Къде е Скълдъгъри?
	— Тръгна да се разправя с Ревъл.
	— Сам?
	— Явно не — отвърна Векс и се огледа. Навсякъде имаше само биещи се хора. — Няма изход — промърмори.
	Стефани подхвърли Скиптъра и го нагласи по-удобно в дланта си.
	— Ще видим — рече.


>	73.
>	Отчаянието на войната

	Войната е ад.
	Точно това се въртеше в главата на Кени, докато следваше Патрик Слатъри из хаоса наоколо. Войната е ад, страшна е и как въобще участниците успяваха да разберат в суматохата кой на чия страна е? Видя хора с магически сили да се бият с други хора с магически сили: някои хвърляха огън, от телата на други излизаха лъчи, а беше пълно и с едни такива хора зверове, които мязаха на парцалени кукли с лошо натъпкан пълнеж, търчаха наоколо и се зъбеха на всички. Навсякъде само експлозии, изстрели и крясъци, енергийни лъчи, мечове и тия типове в сиво с косите. Въртележка от объркване, паника, страх и въодушевление. Но най-вече страх.
	А после Кени зърна позната фигура — момичето в черно.
	— Валкирия! — провикна се, стисна Слатъри за лакътя и му я посочи. Слатъри кимна, камерата се обърна. Кени се потеше, очите му се бяха разширили, знаеше, че изражението му изразява ужас, докато Слатъри никога не беше изглеждал толкова спокоен. Кени му завидя.
	Двамата се заеха да заобиколят битката отстрани, без да изпускат Валкирия Каин от поглед. Колкото повече приближаваха, толкова повече познати лица виждаше Кени. Ревъл му беше казал имената им. Декстър Векс, Сарацен Ру, Донегън Бейн, Грейшъс О’Калахан. Окървавени и пребити, но продължаваха да отблъскват противните хора зверове, сякаш това беше най-нормалното нещо на света.
	Кени си намери местенце по-встрани от хаоса, клекна и дръпна Слатъри до себе си. Загледаха как Валкирия Каин изстрелва черни светкавици от златната си пръчка, а хората зверове стават на прах още докато тичат към нея. Кени чу как Слатъри изпусна едно тихо „Леле!“ и сам не можа да се сдържи да не се усмихне. Случващото се беше невероятно. _Повече_ от невероятно. То щеше да промени света!
	Някой си пробиваше път към тях, движеше се като лавина през битката, разхвърляйки хора зверове и магьосници настрани. После изникна пред тях и Кени буквално зяпна. Мъж, сигурно три метра висок, с голи гърди и ръце, вени се виеха като корабни въжета под кожата му. Беше ужасен. Човек планина с гола глава и длани, създадени да мачкат.
	— Шаривари — рече Декстър Векс. Останалите му думи потънаха в шума и крясъците.
	Грамадният мъж, Шаривари, пристъпи насред групата магьосници, очевидно без ни най-малко да се притеснява, че е заобиколен от всички страни с врагове. Явно започна разговор, но думите отново изчезнаха в шума. Кени само се надяваше камерата да записва всичко. При обработката на материала щяха да направят всичко възможно да изолират звуковите пътеки и да чуят казаното. Имаше чувството, че разменените между Шаривари и магьосниците реплики засягат изключително важни въпроси.
	Внезапно Грейшъс О’Калахан се хвърли напред — дребничък мъж срещу планината, но когато юмрукът му се стовари върху Шаривари, гигантът направи няколко крачки назад. Декстър Векс вдигна ръка и енергиен лъч се заби в рамото на великана, завъртя го на място и почти го събори. Валкирия изстреля една от черните светкавици, но пропусна, затова пък Донегън Бейн запрати свой лъч в гърба на съществото. А после О’Калахан подскочи високо и заби повторно юмрук в челюстта на Шаривари. Гигантът падна.
	Кени осъзна, че е затаил дъх. Издиша полека. Това ли беше? Явно да. Грамадният мъж беше съкрушен. Добрите отново победиха.
	Шаривари посегна, стисна О’Калахан за глезена и го захвърли върху Валкирия. Двамата паднаха и момичето изпусна златната пръчка. Бейн запрати нов лъч, но Шаривари се претърколи настрани и се изправи на едно коляно. Вените му се издуха и бял лъч изхвърча от дланта му, улучи Бейн в гърдите и го запрати на земята. Ру нападна, размахал меч, но Шаривари се приведе и избегна острието; нападна го и Векс, притиснал дясната си ръка до гърдите, но лявата припукваше, готова за нов изстрел. В следващия момент Кени с ококорени от почуда очи видя Слатъри да се изправя от отсрещната страна на схватката. Мътните да го вземат, как беше успял да иде чак там?
	Векс запрати лъч, улучи Шаривари, разтърси го цял, но не успя да го събори. Мечът на Ру блесна и отвори рана на бедрото на гиганта.
	Кени замаха бясно с ръка към Слатъри. Беше се приближил твърде много до биещите се. Щяха да го забележат. Слатъри го видя, но не му обърна внимание. Вместо това се премести още напред, за да вижда по-добре.
	Оператори! Вярваха, че обективът ги закриля от всяка опасност като щит. Патрик си търсеше белята.
	Ругаейки под нос, Кени се запромъква напред. Движеше се приведен, не изпускаше от очи Слатъри и си правеше сметка как най-бързо да стигне до него. Не обръщаше внимание на битката, която се вихреше буквално на метри. О’Калахан се беше надигнал от земята, Бейн също нападаше, но сега Кени гледаше право напред, към колегата си. Щеше да се диви на събитията по-късно, в монтажната, когато всичко свършеше. Първо обаче трябваше да оцелеят.
	Стигна до Слатъри, посегна да го сграбчи за лакътя и тогава съскащ енергиен лъч се заби в гърдите на оператора и го уби на място. Партик падна възнак, мъртъв, с широко отворени очи, с изписана на лицето изненада.
	Кени го загледа безпомощно.
	Обърка се. Това… Вдигна очи, обзет от желание да извика на останалите да спрат да се бият, да им посочи Слатъри, да им каже, че нещата ужасно, ама ужасно се бяха объркали. Но навсякъде около него хората се биеха и умираха и никой не възнамеряваше да обявява край на рунда.
	Кени не знаеше какво да прави сега. Какъв беше протоколът в подобни случаи? Смътно си даваше сметка, че най-вероятно е в шок.
	Вдигна камерата от земята, обърна я и я насочи към тялото на Патрик. После се изправи и се извърна да заснеме Шаривари. Докато наблюдаваше развоя на битката, нещо започна да се надига в гърдите му. Не беше страх. Вече не. Беше… порив. Порив да се махне надалеч. Да избяга.
	Долепи око до окуляра. Видя О’Калахан да удря Шаривари, а Шаривари да поразява с лъч Ру. Вените на великана запулсираха отново и топка от бяла енергия пропусна Векс на косъм, като се взриви до една стена зад гърба му. Ето я и Валкирия, търсеща златната си пръчка, Шаривари също я видя, нова топка енергия излезе от него, избухна и Валкирия Каин… изчезна.
	Кени дръпна глава от окуляра на камерата. Момичето го нямаше. Изпарило се беше. Мъртво. Валкирия Каин. Неговият обект на наблюдение. Момичето, което рискува живота си, за да спаси света. Момичето, което _отдаде_ живота си, за да спаси света.
	Кени се обърна, побягна и повече не се обърна назад.


>	74.
>	Във вихъра на събитията

	Стефани падна на земята, Флетчър я пусна и залитна, ту изчезвайки, ту отново появявайки се, докато остатъчната енергия още пулсираше през тялото му. Момичето надигна глава и видя гора от крака. Някой я блъсна — магьосник, биещ се с Окаяник. Наоколо гъмжеше от Окаяници. Стефани беше вън, пред стената, и Окаяниците бяха навсякъде. Флетчър я повика по име, момичето протегна ръка към него, но телепортаторът изчезна и повече не се върна.
	И така. Вън от стените, сам-сама.
	Срещу й се нахвърли Окаяник и момичето скочи на крака. Вместо да отстъпи пред размаханата брадва, тя го нападна, изви тяло и го преметна през бедрото си, двамата паднаха заедно и се затъркаляха. Стефани заби пръсти в отворена рана на лицето на съществото, дръпна надолу, разпра кожата, създанието закрещя, момичето измъкна брадвата от ръката му и я заби в тила му. Видя кръвта и рязко се дръпна назад. Да убива със Скиптъра беше лесно — само блясък и прах. Чиста работа. Това обаче… Това беше мръсно, отвратително и изобщо не й хареса. Твърде много неща могат да се объркат при такъв бой. Трябваше й Скиптърът.
	Вдигна очи. Виждаше портата, но по целия терен от мястото, на което се намираше в момента, до града се вихреше битка.
	Стефани измъкна маската от джоба си, сложи си я и извади косата си през специалния отвор отзад на тила. Нахлузи ръкавиците и вдигна ципа на куртката до брадичката си. Измъкна брадвата от мъртвата ръка на Окаяника и затича към портата.
	Пътем посече крака на друг Окаяник, ръката на трети. Четвърти й налетя с меч. Момичето отби острието с бронираната ръкавица и заби брадвата в шията на нападателя, като почти свали главата от раменете му. Създанието се срина тромаво, като повлече брадвата и я измъкна от ръката й. Стефани вдигна меча му в замяна и се зае с мушкане и сечене да си пробие път по-нататък. Изправи се срещу редица секачи — размаханите коси приличаха на сива мъгла във въздуха, униформите им бяха оплискани с кръв. Окаяниците налитаха срещу им и падаха мъртви. В следващия момент поток жълта енергия премина през секачите с такава лекота, сякаш тях изобщо ги нямаше. Те изпопадаха настрани, а сред тях се изправи уорлок, готов да запрати следващ лъч към поредния противник.
	Стефани смени посоката, подмина две биещи се жени и когато уорлокът вдигна повторно ръка, замахна с меча и посече китката му. Дланта с пръстите му падна на земята, от раната му бликна ослепителна светлина, Стефани го посече втори път през гърдите — още светлина. Уорлокът рухна на колене, Стефани чу зад гърба си врясък, извъртя се и едно острие я цапардоса по главата — само сантиметър встрани да се беше преместила и можеше да го избегне.
	Момичето падна и целият свят се завъртя наоколо й. Врещящият Окаяник я изрита, после пак и пак, после я удари с меча си в гърдите. Заболя я. Не толкова, колкото ударът по главата и със сигурност не колкото би я боляло, ако не носеше специалните дрехи, но все пак не беше приятно.
	При падането беше изпуснала меча си, затова сега се надигна с празни ръце, а Окаяникът отново замахна срещу й. Стефани улови острието, стисна го под мишницата си, пристъпи напред и изрита съществото в коляното. То отново изврещя, този път от болка, а момичето го ритна в коляното още два пъти, докато най-сетне чу костта да изхрущява. Окаяникът падна, а мечът му остана у Стефани.
	През пролука сред биещите се тя зърна уорлока, когото беше ранила. Раната на гърдите му беше заздравяла, а тази на китката се беше затворила почти напълно върху вече безполезния чукан. Устата на уорлока постепенно се отваряше все повече и повече, зъбите му се множаха и щръкваха, дълги и черни, а очите му не се откъсваха от момичето.
	Стефани се обърна и забърза към портата.
	Друг Окаяник се препъна в нея, даде си сметка, че момичето е враг и замахна. Стефани блокира удара, който я разтърси цяла, но когато парира и обратния замах на съществото, мечът отхвърча от ръката й. Без да губи време се нахвърли с тяло върху Окаяника и го захапа за врата. Двамата залитнаха и се блъснаха в още някого. Момичето напипа камата на колана на Окаяника, изтегли я и я заби под мишницата му. Усети как силите напуснаха съществото, препъна го, падна отгоре му, издърпа камата обратно и се подпря на острието й, за да се изправи на крака. Окаяникът я докопа за глезена, но Стефани го изрита и той я пусна.
	Пред нея магьосник се беше вкопчил в мъртва хватка в поредния Окаяник и двамата се тътреха напред-назад като някакъв изтощен четирикрак паяк. Върхът на копие изсвистя на косъм от лицето на Стефани — през дупките за очи на маската тя усети полъха от раздвижения въздух — после Окаяникът, който го държеше, посегна отново при повторен опит да я наръга. Момичето се шмугна зад четирикракия паяк, а Окаяникът с копието я последва с раздразнено ръмжене, като не спираше да мушка напосоки. Биещите се наоколо се сгъстиха и Окаяникът изчезна сред тях. Стефани му обърна гръб. Отсече една ръка, за да си проправи път, спъна се в някакъв пищящ мъж, обърна се и в този момент раненият уорлок налетя отгоре й с пълна сила.
	Лявата му ръка я стисна за куртката, вдигна я и я тресна в земята. Уорлокът коленичи отгоре й, устата му се отвори и започна да се разширява и разширява, зъбите му — да растат, все по-дълги и по-тъмни. Стефани беше отсякла ръката му, беше го ранила и отслабила. Съществото имаше нужда от душата й, за да се възстанови.
	Уорлокът приведе ниско глава, за да захапе, но в следващия момент внезапно спря. Загледа я някак странно, но момичето не му мисли повече, а използва момента да забие камата между ребрата му. Топла светлина бликна от раната, уорлокът се дръпна рязко, Стефани го намушка пак и пак, и го изблъска от себе си. Претърколи се отгоре му и понечи да го намушка за последно в гърдите. Здравата му ръка стисна китката й. Момичето обаче бързо прехвърли острието в другата си ръка и го заби в гърлото на уорлока. Той издаде задавен звук. Стефани се изправи на крака. Уорлокът се изтърколи настрани, светлина се лееше от всичките му рани. Полека светлината избледня и се превърна в кръв, кръвта потече буйно и създанието умря.
	Момичето дотича до портите, промъкна се между двете им крила, но се препъна и политна, две ръце я уловиха и я изправиха, и Стефани застана очи в очи с ръмжащата физиономия на една жена уорлок.
	Извика високо, а уорлокът я повдигна и захвърли на земята. Върху момичето се посипаха удари, които заподмятаха главата й от една страна на друга. Щом уорлокът осъзна, че ударите й не произвеждат особен ефект, тя пъхна пръст под ръба на маската и я смъкна от главата на Стефани. Захвърли я настрани сред тълпата биещи се, а момичето се опита да се извърти настрани и да се отскубне, като събори противника от себе си. Това си беше нейната маска. Гастли й я беше ушил специално. Надигна се, но жената уорлок я удари отново и този път нямаше какво да неутрализира удара й. Юмрукът изхрущя в бузата на Стефани, зъбите й изтракаха. Момичето падна назад и мислите й напълно изгубиха връзка с реалността наоколо.
	Уорлокът отвори уста, широко, широко, зъбите й отначало бяха малки и остри, а устата й зяпваше все повече и повече, и в този миг Стефани седна, вкара юмрука си между челюстите на съществото и го заби в гърлото му.
	Уорлокът се задави, дръпна се, оцъкли очи, но Стефани натисна още по-силно, бутайки юмрука си все по-навътре, двете паднаха и се затъркаляха с ръмжене. Сега момичето беше отгоре, натисна с цялата си тежест, бръкна още по-дълбоко към гръкляна на жената уорлок, пръстите й докопаха нещо — незнайно какво — Стефани го стисна, завъртя настрани ръка и изтръгна нещото навън с рязко движение. Очите на уорлока се обърнаха навътре и тялото й се отпусна.
	Стефани измъкна ръката си полека, избивайки и няколко зъба от устата на създанието, надигна се с усилие и затича към мястото, където приятелите й се бореха с Шаривари. Промъкна се през стена от тела, за да ги стигне.
	Шаривари побеждаваше. Сарацен лежеше настрани, в безсъзнание или пък мъртъв, Стефани не успя да прецени. Донегън седеше до близката стена и се мъчеше да се изправи. По начина, по който притискаше с ръка ребрата си, момичето позна, че са счупени. Декстър се отдръпваше със залитане от гигантския уорлок, а Грейшъс прикриваше отстъплението му. Ловецът на чудовища беше пребит и окървавен, но юмруците му бяха все така вдигнати.
	— Само толкова ли можеш? — провикна се той.
	Шаривари го удари, Грейшъс излетя, тресна се в стената до Донегън и рухна на земята. За момент остана легнал в прахта, позволи си само секунда самосъжаление, след това се надигна и застана приклекнал, като спринтьор на стартова позиция. Стефани го видя как си пое няколко пъти дълбоко дъх, после хукна и се хвърли пак срещу Шаривари, който отново го удари и Грейшъс пак отхвърча назад.
	Внезапно до лакътя на Стефани изникна Флетчър.
	— Жива си! — изхриптя задъхано момчето. — Реших, че… Помислих, че са те…
	— Флетчър, Скиптърът. Къде е? Помогни ми да го намеря.
	Телепортаторът поклати глава. Изглеждаше смъртно уморен.
	— Аз ще се оправя с Шаривари — рече. — Ще го хвърля отвисоко.
	— Флетчър, не!
	Момчето се телепортира точно зад гърба на водача на уорлоките, но залитна като пиян, Шаривари се извъртя и го шамароса с обратната страна на дланта си.
	— Къде са героите ви? — изгърмя Шаривари и закрачи към Векс. — Къде е Гастли Биспоук, къде е Антон Страха, къде е Скълдъгъри Плезънт? Къде са онези, които изпращате да се разправят с мъже като мен?
	Юмрукът му се стовари върху рамото на Векс, Декстър извика и падна на колене.
	Стефани извърна глава, очите й търсеха ли, търсеха Скиптъра.
	— А къде е Ърскин Ревъл? — високо попита Шаривари. — Вашият велик и славен водач?
	— Ревъл не ни е водач — отговори му Векс.
	— Така ли? Защо тогава го защитавате? Пратете ми го. Аз знам тайните му. Знам какво се опитва да стори. Нека погледна в лицето човека, който започна всичко това. Искам да го видя. Искам да го гледам в очите, докато разрушавам всичко, което е построил.
	— Само почакай — рече Декстър. — Ще ти го доведа…
	Краката обаче не го слушаха и той отново падна.
	— Ревъл! — провикна се Шаривари. — Покажи се! — вдигна един захвърлен меч, приведе се и притисна острието му в тила на Векс. — Покажи се или започвам да сека главите на приятелите ти!
	Огледа се в очакване на отговор, после сви рамене и погледна към Декстър.
	— Трябва да си намериш по-добри приятели.
	— Ревъл не ми е приятел.
	— То си личи.
	Шаривари вдигна меча.
	— Спри! — изкрещя Стефани и изтича напред.
	Шаривари я погледна.
	— Чудех се какво ли е станало пък с теб.
	— Ако го убиеш — отвърна момичето, — никога няма да намериш Ревъл. Ще го скрием. Никога няма да успееш да го спипаш.
	— Къде е той?
	— Остави всички тук на мира и ела с мен, ще те заведа при него.
	— Имаш три минути да доведеш него при мен.
	— Не, трябва да дойдеш…
	— Три минути.
	Стефани понечи да продължи спора, но думите й заглъхнаха, когато очите й се спряха на Скиптъра, скрит под тялото на паднал Окаяник, само на крачка от приклекналия Шаривари.
	— Добре — рече момичето и пристъпи напред, задържайки погледа на уорлока прикован със своя, мъчейки се да го принуди да не отклонява вниманието си от нея. — Ще го повикам да излезе. И Декстър може да го повика.
	— Кой е Декстър?
	— Мъжът, чиято глава искаш да отсечеш.
	— О — рече Шаривари. — _Декстър._ Вярно ли е, Декстър? Можеш ли да извикаш Ревъл оттук?
	Векс не отговори. Раздразнен, Шаривари вдигна меча.
	— Не! — извика Стефани и се хвърли още по-близо. — Аз ще го извикам! Само ме остави да го извикам!
	— Без номера, момиче! Или ще взема и твоята глава.
	— Без номера, обещавам! — отвърна Стефани. — В джоба на Декстър има черна кутийка. Подай ми я, с нея ще дам сигнал на Ревъл да дойде.
	Свободната ръка на Шаривари заопипва джобовете на Декстър, Стефани го изчака да сведе поглед, просто да отмести очи от нея, само толкова й трябваше, за да…
	Шаривари погледна на долу към Векс и Стефани се хвърли напред. Претърколи се, мечът на Шаривари разсече мъртвия Окаяник на две, Стефани грабна Скиптъра, продължи да се търкаля, после се надигна, стреля и пропусна, изправи се и се наклони назад, когато Шаривари замахна отново. Острието му се размина с момичето на косъм, но тя се препъна, олюля се, уорлокът се хвърли отгоре й, блъсна я и ударът я повдигна от земята с такава лекота, с каквато тя самата би размазала муха. Стефани падна, претърколи се пак, отново се изправи и заотстъпва, Шаривари грабна друг меч, хвърли го по нея, улучи я в рамото и момичето отново се озова на земята. При падането обаче отново стреля, а Шаривари се приведе и избегна черната светкавица. Стефани стреля пак, уорлокът грабна едно мъртво тяло от земята и го използва като щит. Тялото стана на прах, уорлокът вдигна друг мъртвец и го хвърли срещу момичето, а тя трябваше да падне, за да го избегне. Сянката на Шаривари се надвеси над нея, Стефани се обърна, гигантската ръка я стисна за гърлото, вдигна я и я прикова до близката стена. В същия момент момичето притисна Скиптъра под брадичката на уорлока.
	Двамата застинаха като в жива картина.
	Очите на Шаривари се стрелнаха за миг към черния кристал, после отново срещнаха погледа на момичето.
	— Трябва само да стисна — рече й.
	— А аз трябва само да помисля за теб — отвърна тя.
	— Не аз съм чудовището в тази приказка, момиче. Ревъл е поръчал хората ми да бъдат избити. Той е виновен за всичко това.
	— Знам.
	— Тогава ме остави да го убия.
	— Бих те оставила, но как да съм сигурна, че после ще се спреш? Ти нападна различни магьоснически Убежища. Вероятно очакваш техния ответен удар. От твоя гледна точка най-добрата стратегия би била да сломиш съпротивата им, докато е време. Какво ще се случи тогава със смъртните?
	— Не се интересувам от смъртните.
	— Но аз се интересувам. Искам те да живеят нормално. Ти застрашаваш точно техния нормален живот.
	— Тогава май сме в безизходна ситуация. Ако аз те убия, ти ще убиеш мен. Ако ти ме убиеш…
	Блесна черна светкавица, Шаривари се разсипа на прах, а Стефани разтри протритото си гърло.
	— … просто ще те убия.
	Момичето се огледа и изтича първо при Флетчър. Помогна му да седне, а той простена. Лявата страна на лицето му беше лошо подута, окото му беше затворено, а от сцепената му устна течеше кръв. Щеше да извади късмет, ако се окажеше, че само челюстта му е счупена.
	— Погледнете — рече тихо Векс.
	Стефани се огледа, после проследи погледа му, взря се към небето и цялата изстина.
	Векс повдигна Флетчър и го изправи на крака.
	— Флетчър, чуй ме. Знам, че те боли. Знам и че след малко ще те заболи още повече. Знам, че си уморен. Но трябва да се телепортираш още веднъж. Трябва да ни качиш обратно на стената. Можеш ли да го направиш?
	Флетчър кимна, а очите му лъщяха като стъклени от болката. Стефани и Векс се хванаха за ръце, момчето събра сили за секунда. После се олюля, смръщи вежди. Момичето тъкмо реши, че телепортацията няма да успее, когато и тримата се озоваха на стената.
	Векс сложи Флетчър да поседне, после се изправи при Стефани до парапета и вдигна очи нагоре.
	Валкирия висеше в небето, точно под облаците, и наблюдаваше всичко отгоре.
	Не, не беше Валкирия. Беше Даркесата. Валкирия вече я нямаше. Съществуваше само Даркесата.


>	75.
>	Неравни сили

	Хиляди въпроси се тълпяха в ума на Стефани. Тя се спря на най-простичкия.
	— В какво е облечена?
	— Носи дрехите на Невеста на кървавите сълзи — отвърна Векс.
	Вятърът плющеше в одеждите на Даркесата. Горе сигурно беше смъртоносно студено, но това явно не я притесняваше.
	— От колко ли време стои там? — попита момичето.
	— Не знам — рече Векс. — Просто излезе от облаците, сякаш за да вижда по-добре. Един Бог знае откога ни наблюдава.
	Под Даркесата битката продължаваше. Магьосниците на Роърхейвън избиваха десетки уорлоки и Окаяници, уорлоките и Окаяниците им отвръщаха със същото, само че с по-бавни темпове. Летящите подсилени магьосници гледаха само надолу, не и нагоре. Биещите се с тях уорлоки пък не отклоняваха поглед от враговете си и нямаха време да се взират в облаците.
	— В обсега на Скиптъра ли е? — попита Векс.
	— Не… не знам — отвърна Стефани.
	— Може и да нямаш друга възможност за изстрел. Сега стои неподвижна.
	Стефани го погледна.
	— Не искаш ли да се опиташ да поговориш с нея?
	— Твърде опасна е. Отвори ли ни се възможност, трябва да я убием.
	— Може би първо трябва да кажем на Скълдъгъри.
	— И аз, и ти знаем, че той няма да вземе правилното решение. Не искам да убиваме Валкирия. Искам да я спасим. Но нямаме избор. Трябва да унищожим момичето, за да спасим света. С други думи, уравнението е просто. Поемам пълна отговорност. Давай. Убий я. Това е заповед.
	Стефани вдигна Скиптъра и се поколеба.
	— Твърде далече е, а Скиптърът не е снайпер. Ако пропусна, ще дойде и ще ни убие.
	— Тя бездруго ще дойде и ще ни убие — рече Векс. — Поне да й дадем повод.
	Светкавицата се движи с 1650 метра в секунда. Докато очите на Стефани видеха черния блясък, оръжието вече щеше да е поразило целта. Момичето пое дълбоко дъх и се прицели.
	И точно когато щеше да стреля, Даркесата обърна глава и погледите им се срещнаха.
	— Да му се не види — ахна Стефани.
	Но вместо да нападне, Даркесата й помаха. А след това, сякаш плъзгайки се на невидим сърф, се изви и се понесе надолу, набирайки скорост.
	Блъсна се в земята с такава сила, че Стефани буквално _видя_ ударната вълна, която отхвърли настрани и Окаяници, и уорлоки, и магьосници. Даркесата бавно се изправи в разчистения кръг, бойното поле потъна във внезапна тишина, докато двете страни преценяваха новия играч.
	Един Окаяник пристъпи напред. Даркесата му позволи да я доближи. Мечът му грейна на слънчевата светлина. Създанието се хвърли срещу черната магьосница и тя го уби. Всичко трая само неуловим миг, Стефани не видя какво всъщност му стори, но резултатът включваше много кръв.
	После късмета си опита един уорлок. Вдигна ръка срещу Даркесата и тя вдигна ръка в отговор. Ръката на уорлока засвети и лъч бяла енергия излетя и потъна точно в разтворената длан на Даркесата. Уорлокът пристъпи напред, цял се сгърчи, напъвайки всичките си сили. Даркесата просто остана неподвижна. После лъчът прекъсна, уорлокът се отпусна на колене, ръката на магьосницата само трепна и тялото на противника й стана на парчета.
	Един от летящите роърхейвънски магьосници намери това за изключително смешно. Стефани чуваше смеха му — смях на глупак, който вижда в една схватка победа, само защото е твърде тъп, за да разпознае собственото си поражение. Главата на уорлока се изтърколи по земята и спря пред Даркесата. Тя я вдигна и я хвърли. Главата разкъса гърдите на смеещия се магьосник като гюлле.
	Към Даркесата заплува топка бяла енергия. Тя я погледа миг-два, после посегна и полека я докосна с пръст. Стефани беше почти сигурна, че вижда усмивка на лицето й, но после топката избухна толкова ярко, че момичето отвърна очи. Когато погледна отново, Даркесата си стоеше невредима на същото място.
	Настъпи втрещена тишина. Всеки момент Стефани очакваше да са разнесе боен вик и някой уорлок или магьосник да се нахвърли върху черната магьосница. Но нищо подобно не стана. Никакви бойни викове. В края на краищата Даркесата беше онази, която започна клането.
	Стефани пристъпи към увеличителното прозорче точно навреме, за да види как магьосницата направи широко елегантно движение с едната си ръка, свила пръсти към дланта си. После рязко дръпна ръка към себе си и целият боен ред на уорлоките се пръсна, кривейки се нелепо из въздуха. Уорлоки и Окаяници я нападнаха, а Даркесата затанцува сред тях, без да обръща ни най-малко внимание нито на мечовете, нито на магията им, раните й заздравяваха в мига, в който зейваха по тялото й. Ръцете й бяха нейни мечове, пръстите й бяха ками. Магьосницата се движеше с невъзможна бързина, въртеше се, почти невидима за окото. Тела и части от тела хвърчаха над главите на уорлоките и магьосниците, които продължаваха да налитат отгоре й. А те налитаха и още как. Стефани видя как се струпаха отгоре й, камара от мъжки и женски тела. За момент дори помисли, че може и да победят, когато чу крясъка, а в следващата секунда камарата се разлетя във всички посоки.
	В последвалата тишина един роърхейвънски магьосник се надигна с труд на крака. После запрати поток от пламъци право в лицето на Даркесата. Пламъците се усукаха около нея, без да я докоснат, но цветът им се промени — полека започнаха да потъмняват. Даркесата взе шепа от тях и ги запрати — вече черни, а не златни — обратно към магьосника. Черните пламъци го обвиха и той беше изпепелен на място.
	Стефани и преди беше виждала същите черни пламъци. Не в свой спомен, а в един от спомените на Валкирия, но Валкирините спомени така или иначе бяха и нейни, тъй че помнеше черните пламъци така ясно, все едно сама беше стояла в изпълненото с пара мазе на Касандра Фарос. Във видението същите пламъци бяха убили семейството й — майка й, баща й, сестричката й.
	Уорлоки, Окаяници и магьосници се опитаха да избягат, но черните пламъци заподскачаха като живи от пръстите на Даркесата и плъзнаха по бягащите като горски пожар. Магьосницата се издигна полека във въздуха, протегнала ръце, сякаш дирижираше огъня. Пожарът се извиваше, поглъщаше и ревеше, Окаяниците се пръсваха на части, още преди пламъците да ги близнат, гнилите им тела се разпадаха под невероятната топлина. Уорлоките и роърхейвънските магьосници умираха с писъци, но черният огън не спираше.
	Стефани гледаше като омагьосана.
	— Тя ще ги избие всичките — рече.
	Векс не отговори и момичето усети, че в нея се раздвижи нещо ново. Зад удивлението и възхищението се криеше нещо друго, друго чувство, което растеше ли, растеше, все по-силно с всяка изминала минута, в която момичето ставаше свидетел на случващото се долу.
	Чувството беше страх, даде си сметка Стефани. Ужас. Пред очите й се разиграваше краят на света и този край носеше нейното лице.


>	76.
>	Последното дело на Чайна

	Във всяко Убежище има Мемориална зала. Някои са съвсем обикновени, с накачени по стените снимки на починали старейшини и служители на съответната Убежищна администрация. Някои са създадени с по-голямо въображение — например онези, в които при стъпване на дадена плочка на пода, във въздуха се появяват проектирани лицата на починалите старейшини и служители. Мемориалната зала в роърхейвънското Убежище беше точно толкова пищна, колкото Чайна беше очаквала. Грамадно помещение с издигаща се в центъра му дървена колона, стигаща от пода до тавана и оформена като вулкан. Върху колоната бяха издълбани стотици имена.
	Когато Чайна и Скълдъгъри влязоха, Ърскин Ревъл и мадам Мист продължаваха да допълват бройката, дълбаейки в дървото.
	— Имате ли нещо против да дойдете по-късно? — обади се Ревъл, без дори да се обръща. Носеше робата си на старейшина. — Към списъка с падналите трябва да се добавят имената на още неколцина магьосници. Само да приключим и сме готови за разговор.
	— Няма да има никакъв разговор — отговори Скълдъгъри.
	— А, ясно — рече Ревъл. — Чудех се кой от нас двамата ще атакува пръв.
	После остави настрани тънкото длето и натисна с пръст едно от имената. Образът на Антон Страха в цял ръст се появи от лявата му страна. Ревъл натисна второ име и до Антон се изправи образът на Гастли. Изображенията бяха толкова плътни и живи, че Чайна вече очакваше да се раздвижат и да заприказват.
	— Добре са изработени, нали? — попита Ревъл. — Много близки до оригинала. Образите на други не са чак толкова добри, защото използвахме твърде стари и неясни снимки, но като цяло съм доволен от онова, което сторихме, за да почетем паметта на загиналите — после помълча. — В момента, в който първият от подсилените магьосници излезе от Усилвателя, трябваше да го пратя при теб да те убие.
	— Но не го прати — отбеляза Скълдъгъри.
	— Не, не го пратих. Изскочи ми от ума. Сигурно си си помислил, че ще победим, а? Очаквал си да те атакувам в момента, в който битката започне да клони в наша полза, нали?
	— Да, така си помислих — отвърна скелетът, — щом взе да подсилваш магьосници.
	— Добре — отвърна Ревъл. — Хубаво. Противните уорлоки. Защо просто не нападнаха Дъблин, както бях планирал?
	Гласът на Скълдъгъри беше станал студен като лед:
	— Уби Гастли и Антон за нищо.
	Ревъл го погледна в очите и помълча секунда, преди да отговори. В тона му звънтеше тъга, безкрайна тъга:
	— Нищо не разбираш. И това е най-лошото от всичко. Сигурно ме мислиш за втори Серпин или Скарабей. Не виждаш, че онова, което сторих, беше необходимост. Не ми ли вярваш? Пусни си телевизора. Виж какво причиняват смъртните сами на себе си. Виж какво причиняват на света. Обезкървяват планетата. Тровят въздуха, земята и морето, като при това отлично знаят какво вършат, но политиците им са толкова корумпирани и прогнили, че не правят нищо, за да спрат това. Смъртните обръщат внимание все на дребните неща, които ги разделят, а не на големите, които ги обединяват. Затова трябва да бъдат управлявани. Трябва да излезем от сенките и да поемем властта. Ако проявим малко далновидност, ще разберем, че така смъртните ще бъдат по-щастливи.
	— Ще бъдат роби.
	— Все повтаряш тази дума — Ревъл започваше да се гневи. — _Ти_ все я повтаряш и настояваш да я използваш. Аз от своя страна не я използвам никога. Никой от нас в Роърхейвън не я използва, защото нищо подобно не целим. Ние не _искаме_ да _владеем_. Ние _трябва_ да _управляваме_.
	— Това не е наша работа.
	— А трябва да бъде наша работа. Помисли какво би било, ако някой като мен беше поел юздите още преди време. Нямаше да съществува екстремизъм. Нито фундаментализъм. Нито тероризъм. Нито престъпления от омраза. Хората щяха да постигат всичко, което желаят, защото, ако никога не си причиняваха зло, щяха да имат възможност да живеят в мир и щастие. Но не, ние трябва да се крием! Нека смъртните сами ръководят съдбите си! Ние контролираме собствените си хора и разчитаме на смъртните да постъпват по същия начин. И ние успяхме. Победихме Меволент. Победихме генералите му. Но смъртните? Те се провалиха. Проиграха шанса си. Оттук нататък ние поемаме властта.
	— Не, Ърскин — поправи го Скълдъгъри. — Никаква власт не поемаме. Победим ли уорлоките, нещата ще си се върнат към старото положение.
	Ревъл поклати глава.
	— Твърде късно е за това. Кой управлява Убежищата? Мои хора. Застреляй ме. Убий ме. Няма да има никакво значение. Нещата задълбаха и аз вече не съм най-важната фигура. Тези събития са по-големи от мен, по-големи от теб, от всички ни. Революцията не може да бъде спряна.
	— Може и да има хора като теб, които ръководят Убежищата, но самите Убежища са пълни с хора като мен. Планът ти щеше да сработи единствено, ако уорлоките бяха нападнали смъртните. Тогава магьосниците щяха да се обединят и да ги отблъснат пред очите на световните медии. Но уорлоките избраха друг път и сега, независимо от всичко, ще бъдат победени — от твоите собствени магьосници.
	Ревъл се усмихна.
	— Умен си. Много, много умен. И въпреки това дори ти пропускаш да видиш очевидното. Уорлоките бяха просто вариант. Китана, Шон и Дорън? Те бяха друг вариант. Как не разбираш? Всичко, от което се нуждаем, е _някаква_ заплаха. Нужен ни е някой достатъчно страшен и силен, че да може да изпепелява смъртните градове до основи. А в момента в лицето на Валкирия разполагаме точно с това.
	Скълдъгъри застина на място, напълно неподвижен и смълчан.
	— Вече всички долавящи имат видения за Даркесата — продължи Ревъл. — Виждат я ясно като бял ден. Снощи ми съобщиха. Момичето със Скиптъра трябва да е отражението на Валкирия, нали? Ти сам каза, че то е еволюирало неестествено. Но нямах представа колко е напреднало. Направо впечатляващо.
	— Няма да използваш Валкирия, за да…
	— Стига вече, Скълдъгъри, не ставай смешен. Валкирия вече я няма. Така че не ми разправяй какво щяла или нямало да направи Валкирия! Забрави и за всякакви прояви на добродетелен гняв и възмущение от твоя страна. Ти си я защитавал. Знаел си какво представлява тя, знаел си в какво ще се превърне, но си я скрил от нас. Позволил си й да се развие и точно по тази причина сега трябва да я убием.
	— Няма да я убиваш — отговори Скълдъгъри ледено и свали шапката от главата си. — Нищо няма да правиш.
	Ревъл откопча катарамата на гърдите си, старейшинската роба падна в краката му. Отдолу беше облечен в костюм, най-вероятно шит от Гастли Биспоук.
	— Е, как ще стане? — попита. — Ще ме гръмнеш в главата или ще ме пребиеш до смърт?
	— Не знам — отвърна скелетът и пристъпи напред. — Да видим как ще тръгнат нещата.
	После нападна. Ревъл му се изплъзна и го препъна, като го сграбчи, преди да е паднал. Блъсна го в колоната с имената и образът зад всяко име, което скелетът неволно натисна, изникна в Залата.
	Внезапно наоколо се напълни с човешки фигури и Чайна изгуби от поглед мадам Мист. Скълдъгъри и Ревъл се биеха, наоколо изникваха все повече и повече мъртви магьосници. Чайна обикаляше сред тях и търсеше жената с черния воал. Без да усети, промуши с лакът образа на магьосник, когото някога познаваше. Образите на починалите може и да изглеждаха солидни, но всъщност представляваха просто холограми. А после мадам Мист връхлетя изневиделица, протегнала закривени като нокти на хищна птица пръсти.
	Чайна залитна, помъчи се да я отблъсне, но Мист беше невероятно силна. Удари красавицата с опакото на ръката си и буквално я запрати на пода — Чайна се изпързаля назад през краката на петима-шестима мъртви магьосници. С крайчеца на окото си мерна Ревъл и Скълдъгъри, вкопчени един в друг, разменящи си лакти и юмруци.
	После се изправи, докосна символите на раменете си, разпери ръце, от тялото й се отдели стена от енергия, блъсна Мист и я запрати назад. Символът на дясната длан на Чайна също грейна, красавицата замахна, но Мист отби ръката й, така че красавицата я връхлетя с цялото си тяло. Двете се озоваха на пода, разделиха се и Мист отново изчезна от поглед. После образите на почетените мъртви започнаха полека да бледнеят и да изчезват един по един. С периферното си зрение Чайна отново мерна Мист, която я нападна отстрани.
	Красавицата събра юмруци, символите на кокалчетата й засветиха. Силата изпълни тялото й и когато Мист налетя, Чайна стисна китките й, изви ги докрай и принуди старейшината да коленичи. Широкият ръкав на робата на Мист се хлъзна нагоре до рамото й, откривайки бледата кожа на ръката й, а Чайна замахна отново и я удари с всичка сила в лакътя. Мист изкрещя ужасно, лакътната става стана на парчета, остри късове кост щръкнаха от нежната й кожа. Вместо кръв обаче от раната бликна порой от паяци. Те покриха бързо дланта на Чайна и плъзнаха нагоре към рамото й. Чайна трескаво се отдръпна, като пътем съдра воала на Мист. Лицето на Детето на Паяка беше също бледо, устните — сухи и напукани. Под кожата й пъплеха дребни паячета.
	Мист завъртя глава и черни паяци заизлизаха от ноздрите й, от ушите й, изпод клепачите й. Старейшината отвори уста и избълва порой от още паяци, който блъсна Чайна право в гърдите. Красавицата се подхлъзна, падна и покри лицето си с ръце, но паяците бяха навсякъде върху нея, мъчеха се да се напъхат между плътно прилепените й устни, лазеха по здраво стиснатите й очи. Бяха в косата й, в дрехите, пълзяха по цялото й тяло, ставаха все повече и повече и я притискаха към пода с тежестта си.
	Чайна не виждаше нищо и не можеше да диша. Грабеше паяци с шепи от лицето си и ги захвърляше настрани, но все едно се бореше срещу лавина с голи ръце. Опита се да стане, тъпчеше паяците под себе си, но се подхлъзна на мазната каша и пак падна, изпъшка и неволно отлепи устни.
	И паяците нахлуха в устата й.
	Чайна стисна зъби, а средният й пръст натисна едно точно определено място на гръдната й кост. Плъзна пръст надолу, следвайки очертанията на скритата там татуировка — рисунката сякаш се пробуди и засвети, след нея засветиха и други татуировки, пръснати наоколо. Основната рисунка се извъртя наляво, пръстът на Чайна я последва, после се плъзна отстрани и напряко на татуираното, и магьосницата почувства как горещината се надигна у нея. А когато отлепи пръст от рисунката, която беше изписала в кожата си преди толкова много години, горещината изби навън от тялото й.
	Изпепели дрехите й, обувките й, грима на лицето й и лака върху ноктите й. Изпепели и паяците, изгори ги до един, превърна ги в пепел, а пепелта — в дим. Отвори очи и уста, пое дъх, той нахлу в нея свръхгорещ и изгори гърлото и дробовете й. Чайна се надигна и се изправи, подът се топеше под босите й нозе. Магьосницата погледна ръцете си, сведе поглед към тялото си. Цялата светеше отвътре. Тялото й беше пещ. Чувстваше как очите й започват да се варят в орбитите си.
	Мадам Мист се мъчеше да стане, ужасена и разстроена от загубата на толкова много от паяците си. Притискаше към себе си ранената си ръка. Беше толкова пребледняла и уплашена! Чайна протегна и двете си ръце и я стисна за раменете. Мист се опита да изкрещи, но беше мъртва още преди да издаде и звук. Чайна я пусна и старейшината се свлече на пода — димящо, овъглено, почерняло нещо, неприличащо дори на труп.
	Чайна си позволи един-едничък миг на удовлетворение, на някакво подобно на самодоволство чувство, обърна се и се изправи очи в очи със Скълдъгъри.
	— Какво стори? — попита скелетът.
	Едва го чу през рева в ушите си. Ревъл беше на колене на пода, с ръце, оковани зад гърба.
	— Съжалявам — отвърна красавицата. — Съжалявам за онова, което ти причиних. Съжалявам за онова, което сторих на семейството ти.
	Скелетът поклати глава.
	— Спри го. Каквото и да е заклинанието, отмени действието му.
	Чайна се усмихна. Зачуди се как ли изглежда през треперещата наоколо й мараня на горещината.
	— Боя се, че няма как. Не се приближавай повече до мен. Нищо не може да устои на горещината. Направих си тази татуировка в деня, в който узнах, че си се върнал от мъртвите. Идеята ми даде Меволент. Едно последно оръжие. Той ми помогна да изработя рисунката. Ако ти узнаеше колко съм виновна пред теб, ако успееше да ме докопаш, щях да я използвам, за да убия и двама ни.
	— Това е лудост.
	— Не си съвсем прав. Да се изгоря сама отвътре ми се виждаше значително по-малко страшно от онова, което ти можеше да ми причиниш.
	— Чайна…
	— Млъквай, Скълдъгъри. Никой ли не ти е казвал, че говориш твърде много? Замълчи и слушай. Съжалявам дълбоко за ролята, която изиграх в убийството на детето ти и на жената, която обичаше. Нито заслужавам, нито очаквам да ми простиш. Дори не искам прошката ти — устата й беше пресъхнала. Ставаше й все по-трудно да говори. — Заслужавам си всичко това. Заслужавам болката, която всеки момент ще ме връхлети.
	— Ще те заведа на лекар.
	— Няма да помогне.
	— Тогава ще те оковем и ще ограничим магията ти.
	— С какво ще ме оковете? Белезниците ще се разтопят.
	— За Бога, все трябва да има нещо, което да направя! Не мога просто да те гледам как умираш.
	— Обърни се и няма да трябва да ме гледаш.
	— _Не!_ — изкрещя скелетът, после направи крачка назад и изопна рамене. — Не — повтори, този път по-овладяно. — Преди сто години си извършила нещо ужасно. Аз също. Не съм лицемер. Не мога да те мразя повече, отколкото мразя самия себе си.
	Чайна се засмя, въпреки болката, която вече я изпълваше.
	— Скълдъгъри, скъпи, ти _наистина_ се мразиш!
	— Глупости — отвърна скелетът. — Обичам се. Смятам се за възхитителен. А ти няма да умреш.
	— Знаеш ли защо те харесвам, мой мили, мили приятелю? Защото, макар никога да не си ме обичал, никога не си ме и отегчавал. Това е рядко качество и аз винаги съм го намирала за особено… привлекателно.
	— Нуждая се от теб, Чайна.
	— Колко дълго съм копняла да чуя тези думи…
	— Имам нужда да ми помогнеш да върнем Валкирия.
	— … но те, разбира се, винаги ще са последвани от допълнение, подобно на това. Иска ми се да разполагах с повече време, за да ти отговоря с нещо подобаващо рязко, но, за съжаление, болката вече силно ме разсейва. Довиждане, Скълдъгъри.
	Естествено, дори на прага на смъртта, обстоятелствата отказаха да се подредят според плана й. В мига на сбогуването в залата пристъпи Даркесата и открадна ефектния финал на Чайна. Красавицата усети как я напушва смях.
	— Валкирия… — почна Скълдъгъри, но в същото време невидима ръка го повдигна от пода и го тресна в насрещната стена.
	Зрението на Чайна вече й изневеряваше, така че не беше много сигурна във видяното, но й се стори, че по някаква неизвестна причина Даркесата е облечена като Невеста на кървавите сълзи. Видя я също как пристъпва към Ревъл.
	— Ти уби мой приятел — изрече Даркесата с Валкириния глас.
	— Така е — отвърна Ревъл и се изправи на крака. — Не исках да го правя, но нещо трябваше да се промени и…
	— Той беше и твой приятел — прекъсна го Даркесата. — Но ти го уби.
	— Погледни се само — отвърна й той. — Погледни каква сила притежаваш. Погледни какви неща си извършила. Защо да трябва да живееш в свят, управляван от смъртни? Защо някой от нас изобщо да трябва да живее в такъв свят? Ние сме по-силни от смъртните. По-добри сме от тях. Присъедини се към нас, Даркесо. Ти си една от нас.
	Вътрешностите на Чайна вряха. Силата й беше почти напълно изчерпана. Единственото, което можеше да стори в момента, бе просто да остане на крака. А очите й, бледосините й очи, прекрасни и вълнуващи, се пържеха със съсък в орбитите си. Но дори и при това положение тя видя страшното изражение, което се изписа на лицето на Даркесата.
	— Аз да съм една от вас? — повтори черната магьосница. — Това ли си мислиш? Гледаш на мен и теб като на равни? Между мен и теб зее такава пропаст, каквато зее между теб и един обикновен смъртен, Ърскин. Аз гледам на смъртните като на насекоми. А що се отнася до магьосниците… Те са просто някакви по-едри насекоми.
	Ревъл я загледа с непроницаемо лице.
	— Извърши онова, за което си дошла, Даркесо. Няма да се моля за живота си. Не заслужавам милостта ти.
	— Каква милост? Не, смъртта е твърде малко наказание за такъв като теб. Знаеш ли обаче кое е подходящото наказание? Кое е ама най-доброто наказание за теб? Болката. Много, много болка.
	Даркесата се усмихна и между очите й се оформи и засвети малка топчица светлина. Топчицата се придвижи бавно надолу, греейки през кожата й, премина през гърлото й. Позавъртя се край ключицата й и черната магьосница се засмя тихичко. Топчицата се плъзна под дрехите й, през едното й голо рамо, после пропълзя по цялата ръка до дланта, а после — до връхчето на показалеца й, където остана да свети и леко да пулсира.
	Даркесата докосна челото на Ревъл и топчицата светлина премина в неговото тяло. Той се дръпна рязко, обзет от паника, топчица примигна няколко пъти и се стопи някъде.
	Ревъл сбърчи вежди. Даркесата се усмихна.
	Писъкът на Ревъл свари Чайна неподготвена, цялото тяло на старейшината се скова и изопна. Той падна странично на пода и се затърчи в конвулсии.
	— Агония — рече Даркесата. — Непрекъсната агония в продължение на двадесет и три часа в денонощието. Никакви болкоуспокояващи или успокоителни не могат да повлияят на онова, което усещаш. Ако или когато почувстваш, че тялото ти започва да привиква към болката, тя ще се усилва. Ще спира за час всеки ден. Можеш да ядеш, да пиеш, да спиш, ако си в състояние. Но най-вече ще тънеш в ужас пред момента, в който агонията ще се поднови.
	Даркесата вдигна очи, вече забравила за Ревъл, докато той продължи да рита и да се мята на пода. Черната магьосница погледна към Чайна.
	— Какво си си причинила? — попита я кротко.
	Чайна направи крачка напред. После още една. Ако ще умира, по-добре да отнесе и Даркесата със себе си. После протегна ръка. Даркесата също пристъпи напред. Колкото повече се приближаваше, толкова по-ясен ставаше образът й в очите на Чайна. Това беше лицето на Валкирия. Очите на Валкирия.
	Секунда преди Даркесата да стисне ръката й, Чайна я отдръпна.
	Даркесата се усмихна.
	— Интересна жена си ти, Чайна Сороуз. В последните мигове от живота си имаш възможност да ме спреш и да спасиш света, а ти се колебаеш?
	Чайна се опита да произнесе името на Валкирия, но езикът й вече беше изгорял в устата.
	— Коя съм аз за теб? — попита я Даркесата. — Коя бях? Дъщерята, която никога не си имала? Сестрата, която винаги си искала? Приятелка ли бях? Играчка? Шанс за изкупление?
	Зрението напълно изостави Чайна. Тя чувстваше, че очите й всеки момент ще се разтопят.
	Чу гласа на Даркесата точно пред себе си:
	— А знаеш ли коя беше ти за мен? Мистерия. Загадка. Рядко и красиво създание, родено да му се възхищават и… О, Чайна. Ти си великолепна.
	Една дума. Чайна искаше да изрече една-едничка дума. Искаше само да каже _Съжалявам_, а после протегна ръка през обвилия я мрак, напипа ръката на Даркесата и я стисна.
	— О, мила — каза черната магьосница. — Наистина ли смяташ, че така ще успееш?
	Чайна затегна хватката си, но вече нямаше сили за нищо, коленете й се подгънаха, тя направи крачка назад и тогава нещо хладно се притисна до гърдите й.
	— Всичко ще бъде наред — прошепна в ухото й Даркесата.
	Тъмнината пред очите на красавицата се разсея до сумрак, после светлината се върна и ето че тя отново имаше очи и виждаше. Видя Даркесата до себе си, притиснала ръка до гърдите й и изсмукваща с нея горещината от тялото й. Сега горещината изпълваше Даркесата и тя цяла грееше отвътре, дрехите й се посипаха на пепел, златните ленти в косата й изгоряха, гривната на ръката й се разтопи и падна. Некромантският й пръстен се счупи, а после се пръсна на парчета — сенките от него се замятаха наоколо като луди.
	Чайна отстъпи пред страшната топлина, но после и самата топлина изчезна, погълната, напълно абсорбирана, и тялото на Даркесата престана да свети. Гърчещите се наоколо сенки се полепиха по него, плъзнаха по силните ръце и широките рамене на черната магьосница подобно на нефт, обляха гърдите й, корема и дългите й крака, покривайки тялото й от главата до петите като втора кожа. Чайна си спомни малкото момиче, което влезе преди шест години в библиотеката й и я сравни с младата жена, която сега стоеше пред нея. Тази трапчинка. Тези очи. Тази усмивка. Толкова еднакви. И така различни.
	Скълдъгъри пристъпи бавно към Даркесата.
	— Валкирия — повика я.
	Даркесата се обърна към него.
	— Нея вече я няма. Тя не съществува дори и като малко гласче в дъното на съзнанието ми. Няма да ти обяснявам колко лесно поех контрола. Не искаш да чуваш това.
	— Нека да говоря с нея.
	— Вече няма никаква _нея_. Съществувам само аз. С никакви трикове не можеш да промениш този факт. Използвал си ги всичките.
	Скълдъгъри наклони глава настрани.
	— Какво искаш тогава? Видях виденията. Видях те да убиваш и рушиш. Видях какво стори на семейството на Валкирия.
	— _Моето_ семейство — поправи го Даркесата. — Не забравяй, че аз съм виждала същото, което и ти. Но аз не искам да наранявам никого от семейството си. Не искам да наранявам никого въобще. Просто искам да живея.
	— Ако действително не представляваш заплаха, ела с мен. Нека те изследваме в медицинското крило.
	— Та да намерите начин да ме спрете? Да ме затворите? Не, благодаря. Изчезвам оттук. Вече съм на свобода и нямам намерение да ме оковат отново. Но аз не съм ти враг, Скълдъгъри. Аз съм същото момиче, което винаги съм била. Само, нали се сещаш… Не заставай на пътя ми.
	— Какво ще стане, ако го направя?
	Даркесата се усмихна и таванът над главата й се стопи.
	— Не знам — отвърна. — Ако знаех, нямаше да е толкова весело, нали?
	После се издигна нагоре през дупката и изчезна.


>	77.
>	Жертвата

	За новопоявил се град Роърхейвън вече беше преживял значителен брой възходи и падения. Такова славно откриване, вълнението на гражданите, портите, готови да се отворят пред десетки хиляди магьосници, прииждащи от всички краища на света, а сега… Сега градът тънеше в тишина, покорство и тревога. Външната стена, така забележителна в началото, така могъща, днес представляваше димяща, разбита, осеяна с дупки крехка черупка. Хората вече не се разхождаха самоуверено по широките улици. Днес те притичваха бързо, плахо свели очи. Или крадешком, стрелкайки погледи към секачите, които вече не бяха под контрола на Ърскин Ревъл.
	Всеки един от тези наплашени роърхейвънци знаеше всичко за плана на Ревъл до най-малките подробности. Дори децата го знаеха. Родителите им им бяха разказвали за него, когато ги завиваха вечер преди сън. Всички в Роърхейвън бяха съучастници в престъплението на Върховния маг. Всички носеха обща вина за него.
	— А сега какво да правим, мътните го взели? — промърмори Векс.
	Двамата със Сарацен стояха на стъпалата на Убежището. Телата бяха изнесени от улиците, кръвта беше измита, но накъдето и да обърнеха поглед, ги заливаха спомени. А малцината градски жители, които изобщо се мяркаха, държаха главите си ниско наведени, сякаш искаха да останат напълно незабелязани.
	— Какво ще кажеш на първо време да издигнем нов щит — предложи Сарацен, — но този път не такъв, който пречи на враговете да влизат, а такъв, който държи хората вътре в града и не ги пуска да излизат? Ще повдигнем на всеки тукашен жител обвинение в съучастничество в убийствата на Гастли Биспоук и Антон Страха и ще превърнем Роърхейвън в затвор. Да видим дали ще им хареса!
	Векс не отговори. Не искаше да изрича на глас колко примамлива му се стори идеята.
	Бентлито спря отпред, Скълдъгъри слезе, качи се при тях на стълбите и тримата заедно влязоха в Убежището, без да си разменят и дума повече. На Векс не му допадаше мълчанието на скелета. Умълчеше ли се Скълдъгъри така, предстояха лоши работи.
	Отне им повече време от обикновено, за да стигнат до залата с Усилвателя — в новата сграда коридорите бяха различни, местата на стаите бяха разменени, всичко беше много по-просторно отпреди. Подминаха медицинското крило, поставено сега под ръководството на доктор Синекдох, и пътем към тях се присъединиха Ловците на чудовища, които вече си стягаха багажа за Токио. Флетчър Рен беше предложил да ги телепортира директно там, както и да им помогне със задачата по залавянето на сукубата, стига да му е по силите. Момчето не искаше да се връща в Австралия. Все още.
	Най-сетне се добраха до залата с Усилвателя, влязоха и Инженерът обърна глава да ги погледне.
	— Добър ден — поздрави. — Бих ли могъл да ви помогна с нещо?
	Тъй като Скълдъгъри не отговори, Векс се зае с обяснението, доволен, че може да се занимае с проблеми, които все пак подлежат на разрешаване.
	— Да, би могъл да ни осветлиш по един-два въпроса. Първият въпрос засяга магьосниците, чиито сили бяха увеличени с Усилвателя — някои от тях загинаха, други бяха заловени, но неколцина избягаха. Колко време се очаква да могат да поддържат високото ниво на способностите си?
	— Според изчисленията на доктор Роут, не по-дълго от пет седмици.
	Донегън изкриви лице от изненада и досада.
	— Пет седмици? Тия хора и сега са си _откачени_. Има ли начин да ги… така де… да ги върнем в предишното положение?
	— Доколкото ми е известно, не — отвърна Инженерът. — При всички положения още след първите две седмици ще започнат да изпитват резки временни спадове в нивото на магическите способности. Ако успеете да ги издебнете в подобен момент, не би трябвало да имате проблем със залавянето им.
	— Чудесно — промърмори Сарацен под нос.
	— Значи нито ти, нито Усилвателят можете да ни бъдете от помощ в това отношение? — попита отново Векс.
	— Не, за съжаление.
	Векс въздъхна.
	— Окей тогава. В такъв случай минаваме към втория въпрос. Четиринадесетте дни изтекоха и вече бихме желали да изключиш напълно Усилвателя, ако обичаш.
	— Разбира се — отвърна роботът. — Кой от вас ще даде своя принос към това начинание?
	Скълдъгъри завъртя глава.
	— Моля?
	— А, да — рече машината. — При последния ни разговор тази част от информацията относно изключването на Усилвателя не ми беше достъпна, така че не я споделих. Добре, в такъв случай ще дообясня. Нещата са простички. Ако Усилвателят бъде изключен в рамките на четири седмици след включването си, това може да стане, без да е необходимо да се изпълняват никакви допълнителни условия. Очевидно този срок вече е изтекъл. След неговия край изключването на апарата изисква принасянето на сериозна жертва.
	— Каква жертва?
	— Душа — отвърна Инженерът. — Дадена доброволно.
	Сарацен свъси вежди.
	— Какво?
	— Избраният човек влиза в Усилвателя, застава ето тук — Инженерът пристъпи на площадката в машината и се обърна с лице към магьосниците. — Смъртта му настъпва мигновено и, както се досещате, безболезнено. При смъртта на тялото душата се освобождава — Инженерът размаха пръсти пред гърдите си, за да изобрази това освобождаване — и бива използвана, за да затвори пукнатината между нашата реалност и Източника на магията, като при това Усилвателят бива напълно и окончателно деактивиран.
	Грейшъс скръсти ръце на гърдите си. Изобщо не изглеждаше впечатлен.
	— Някой жив човек трябва да се пожертва? Не е ли малко драстично? Все пак става дума за изключването на една машина.
	— Няма ли начин да заобиколим това изискване? — намеси се Векс. — Не може ли просто да дръпнем някой шалтер?
	Инженерът излезе от Усилвателя.
	— Няма как да заобиколим условието. Няма и шалтер. Необходима е доброволно дадена душа.
	— Откъде Усилвателят ще знае дали душата е дадена доброволно или не?
	— Аз ще знам — отвърна Инженерът. — Съответната душа може да бъде използвана само с мое разрешение, а създателят ми беше изключително прецизен при описанието на изискванията, според които една душа става приемлива за целта. Неговото ясно мнение беше, че апаратът може да бъде използван само като последна мярка. Смяташе, че, веднъж узнал цената на пускането на машината, само истински благороден човек с чисти намерения би поел отговорността да я използва.
	— Но ти не си беше на мястото, за да ни предупредиш навреме — намеси се Сарацен, — така че вината е твоя.
	— Така е. Но това не променя факта, че Усилвателят може да бъде изключен единствено с помощта на доброволно дадена душа.
	— Е? — огледа се Донегън. — Някой да е изпълнен с желание да се жертва, за да изключим това чудо?
	Грейшъс направи крачка назад.
	— Ъм, имам толкова регистрации онлайн, че ако внезапно изчезна, просто не знам какво ще…
	— С колко време разполагаме, за да вземем решение? — прекъсна го Скълдъгъри. — Кога точно Усилвателят ще се претовари необратимо?
	— След двадесет и три дни, осем часа, три минути и дванадесет секунди — отвърна Инженерът.
	Векс го загледа невярващо.
	— Значи, не само, че Даркесата е на свобода — рече, — не само, че из страната сноват деветнадесетима супер магьосници, не само, че всяко едно Убежище на планетата към момента тъне в хаос, ами имаме само двадесет и три дни да решим кой да се пожертва доброволно, за да спаси света? Как, да му се не види, да се _справим_ с всичко това?
	— Ще се справим така, както се справяме с всеки друг проблем — прозвуча гласът на Чайна иззад гърбовете им. Магьосниците се обърнаха. Красавицата стоеше на вратата на залата, прекрасна както винаги. — Със забележителен стил и елегантност.
	— В момента дори си нямаме Съвет на старейшините — припомни й Сарацен. — Как ще се координираме? Кой командва?
	— Отсега нататък няма да се нуждаем от Съвет — отвърна Чайна. — Струва ми се, че този модел вече се изчерпа. Вие не смятате ли така? А относно въпроса кой да командва, мислех, че изборът е очевиден.
	Векс сбърчи чело.
	— Ти?
	— Освен ако не се сещате за някой по-подходящ. Може би ти самият, Декстър? Или Сарацен? А може би Скълдъгъри? Ако някой от вас желае да поеме смазващата отговорност на върховния пост и да изостави свободния си, изпълнен с приключения живот, моля да заповяда.
	Векс не отговори. Сарацен и Скълдъгъри също премълчаха.
	Чайна се усмихна.
	— Така си и мислех. Някой да има други възражения? Не? Сигурни ли сте? Добре тогава. В такъв случай, с огромна неохота и в пълно смирение приемам поста на Върховен маг и се заклевам да използвам цялата власт, която той ми делегира, за да защитавам магическите и смъртните общности в Ирландия, както и — от време на време — за да отмъщавам на онези, които са ми сторили зло в миналото.
	Пауза. Красавицата плесна с ръце.
	— Ясно. Разбрахме се. Добре, господа, първата ви работа е издирването на избягалите подсилени магьосници. Господин Векс, господин Ру, заемете се. Сигурна съм, че Ловците на чудовища ще ви предоставят помощта си, в случай че ви е необходима.
	Чайна обърна поглед към Скълдъгъри и гласът й омекна:
	— Детектив Плезънт, на вас възлагам една-единствена задача. Намерете Даркесата. Спрете я, ако можете… Или, ако се наложи, я убийте.


>	78.
>	След войната

	Родителите на Стефани изпитаха огромно облекчение, когато тя се прибра вкъщи.
	Не че я смятали за слаб шофьор, казаха й те. Само дето почвали да се притесняват всеки път, когато седнела зад волана. Знаели, че е глупаво да се притесняват така — Стефани имала книжка, карала добре, а и те били наясно, че е разумно момиче. Но работата на родителите била да се тревожат.
	Стефани не можеше да проумее от къде на къде на Валкирия й беше хрумнало, че близките й са готови да чуят истината за живота й. Те така силно се тревожеха дори от най-обикновените и скучни неща в ежедневието! Ако знаеха за магиите, битките, опасностите и смъртта, нямаше да могат да мигнат от ужас.
	Но сега Стефани си беше у дома и само това имаше значение. Беше оцеляла. Беше дала своя принос към победата над уорлоките, към залавянето на Ревъл и сега семейството й беше свободно, щастливо и в безопасност — поне към момента.
	Докато майка им приготвяше обяд, Стефани си поигра с Алис в дневната. Седна на пода, нагласи презрамката на раницата на рамото си и изсипа пред детето камара от кубчета. Алис им се нахвърли радостно и се зае да ги хвърля над главата си. Кубчетата се удряха в стените, в огледалото, задрънчаха по стъклото на новата врата към задния двор, подменила онази, която Валкирия беше разбила преди няколко седмици.
	— Внимавай — рече Стефани. — Нали не искаш да счупиш нещо.
	Алис се засмя и метна последното кубче, а Стефани се усмихна широко, грабна я и започна да я гъделичка. Детето запищя от смях, когато го претърколиха по гръб на пода и го обсипаха с целувки. Най-сетне я пуснаха и Алис се настани на земята до отражението на сестра си. Стефани остана да седи неподвижно, загледана в тавана — мислите й се понесоха обратно към събитията от изминалите дни. Валкирия вече я нямаше и Стефани беше наследила семейството й. Сега имаше онова, за което винаги беше мечтала, и нямаше ни най-бегло намерение да прахосва и миг от новия си живот в размишления за смърт и разрушение.
	Усети, че Алис необичайно се е умълчала. Обърна се към нея и сърцето й подскочи. Раницата й се беше отворила, откривайки Скиптъра, и мъничките пръстчета на Алис се бяха обвили около черния кристал. Стефани се извъртя, бърза като светкавица, грабна раницата и я дръпна от детето. Алис избухна в раздразнен плач и момичето я загледа безпомощно с широко отворени очи.
	Сърцето й биеше бясно, а приливът на адреналин караше всеки нерв в тялото й да трепти като струна, но въпреки това Стефани се изправи и вдигна детето на ръце.
	— Извинявай — рече кротко, — извинявай много, мила. Не исках да те плаша.
	Нямаше нужда и самата тя да се плаши. Също като Валкирия, Алис беше наследница от кръвта на Древните и да пипа кристала беше безопасно за нея — всеки друг би загинал на секундата. Самата Стефани не смееше да го докосва. Не знаеше какво правило важеше за отраженията в този случай, независимо колко напред са отишли тези отражения в развитието си.
	— Ето — каза момичето и повдигна раницата, за да може Алис отново да бръкне в нея. — Това е Скиптърът на Древните. Виждаш ли кристала? Можеш да го пипаш, колкото поискаш. Ето. Кристалът е изработен от Безликите, едни ужасни древни богове, и всеки, който го докосне, се превръща на прах. Освен Древните. И ти. Ти си едно много специално момиченце, Алис, но аз ти обещавам, че ще направя всичко по силите си да водиш нормален живот. Няма да те оставя да свършиш като Валкирия. Заклевам се. Дай целувка.
	Алис обърна нагоре към нея грамадните си очи и наклони главичка, така че Валкирия да може да я целуне. А когато детето отдръпна личицето си, Стефани вдигна поглед и видя, че вън пред стъклената врата се е изправил Скълдъгъри Плезънт.
	Момичето остави Алис на пода да тича и да събира разпилените кубчета, а тя самата се обърна и се качи по стълбите горе в стаята си. Затвори плътно вратата зад гърба си и отвори прозореца. Отстъпи назад, а Скълдъгъри се появи и приседна на перваза.
	— Има проблем с Усилвателя — рече. Беше привел леко глава и под периферията на шапката му момичето виждаше само бялата кост на челюстта му. — Изключването му няма да е толкова проста работа, както се надявахме. Изисква се жертва.
	Момичето кимна.
	— Сигурна съм, че ще намериш как да се справиш.
	— Така е, ще измисля нещо. Тази сутрин преместиха Ревъл в затвора. Опитаха се да го упоят, но не става — лекарствата не му действат.
	— Ясно.
	— С него за килиите заминаха и Децата на Паяка, както и седмина други магьосници. Тече разследване, което да установи кой още е знаел за развоя на Ревъловия план.
	— Окей.
	— Решихме да не търсим разправа с никого от другите Убежища. Знаем, че са съучаствали на Ревъл и ще ги изнудваме с този факт, за да сме сигурни, че няма да ни нападнат отново. Така от врагове стават наши хора.
	— Е — отвърна Стефани, — явно нещата се наредиха и всички са доволни.
	Скълдъгъри кимна.
	— Уорлоките отново се скриха вдън земя, а отряди секачи прочистват останалите Окаяници. Не са успели да избягат кой знае колко далеч от Роърхейвън. Установихме периметри за претърсване чак до…
	— Скълдъгъри — прекъсна го момичето, — какво искаш?
	Скелетът вдигна глава и я погледна право в очите.
	— Не знаем къде е Даркесата — отвърна. — Не знаем къде изчезна тя след преобразяването си в Африка, не знаем къде е и сега.
	Стефани потупа с длан раницата.
	— Точно затова нося Скиптъра навсякъде със себе си.
	— Смяташ ли, че би навредила на семейството си?
	Момичето се поколеба за момент.
	— Не — отвърна. — Но може да иска да навреди на мен.
	— И аз така мисля. Стефани, имам нужда от помощта ти. Трябва да я намерим, трябва да върнем Валкирия.
	— Валкирия вече я няма.
	— Не ми се вярва.
	Стефани отиде до бюрото и пусна радиото, за да прикрие шума от гласовете им.
	— Няма значение какво ти се вярва, защото не знаеш какво е да живееш всеки ден с Даркесата в главата си. Валкирия беше наясно, че ако отклони вниманието си от нея само за момент, ще е за последно. Валкирината личност не беше достатъчно силна, за да оцелее. Голяма част от нея дори не _желаеше_ да оцелее.
	— Лъжеш.
	— Не. Изобщо не лъжа. Валкирия обожава мощта. Обожава да се превръща в Даркесата. Тогава се чувства напълно свободна.
	— Тогава ми помогни да я спра.
	— Но ти не искаш да я _спираш_, нали? Ако я намерим, ако ни се отвори възможност да я убия, ще ми позволиш ли да го сторя?
	Скълдъгъри леко отвърна поглед встрани.
	— Ако не успея с разговор да стигна до Валкирия, да, ще ти позволя.
	— Това не е достатъчно — отговори момичето. — Ти вече се опита да говориш с нея. Не се получи. Ако се опиташ пак, Даркесата ще убие и двама ни. Няма да има време първо да пробваш да се свържеш с Валкирия, а после аз да стрелям със Скиптъра. Ще има време само да стрелям. Затова пак те питам: ако се съглася да ти помогна, ако намерим Даркесата и ако ни се отвори възможност да я убия, ще ми позволиш ли да го сторя?
	Скълдъгъри дълго мълча, преди да отговори. После каза:
	— Да.
	Стефани кимна.
	— Добре тогава. Партньори сме.


>	79.
>	Пакетът

	Кени приключи с всичко.
	Разчисти напълно материалите по разследването от апартамента си. Сега стените в дома му бяха голи, подовете — чисти, а върху масичката за кафе изведнъж се отвори много място. Изтри харддиска на компютъра си, както и историята на Интернет търсенията си, заличи всеки свързан с работата му файл, който беше оставял на съхранение някъде онлайн. А после извади всички снимки и филмови записи, правени от Патрик Слатъри, и ги унищожи до последния.
	Почти до последния.
	Монтира някои кадри. Отне му няколко часа. Не се справи добре, монтажът беше видим и аматьорски, но Кени вложи цялото си умение, а после унищожи останалите немонтирани части от заснетото.
	Запали малка клада зад кооперацията, в която живееше, и започна бавно и методично да хвърля в огъня всички материали по разследването, като търпеливо ги гледаше как изгарят докрай. Мина му през ума, че в момента всъщност гледа как кариерата му се превръща в дим. Но това вече не му се струваше проблем. Беше достигнал до една точка, която малко журналисти достигат, и беше установил, че трябва да направи избор: или да разкрие истината и да гледа безпомощно как тя променя света, или да я скрие завинаги и светът да продължи да си върви постарому.
	Преди битката в Роърхейвън беше искал да промени света. Тогава смяташе, че хората имат право да знаят истината. Историята трябваше да бъде разказана.
	Но дали действително всяка история трябва да бъде разказана, само защото съществува, само защото е истинска? Беше се нагърбил със задачата да покаже на света скритата култура на магията и нейните хора, беше си наумил да го стори и не беше се замислял за последствията от това разкритие. Но сега тези последните му бяха кристално ясни. Ако магьосниците бъдеха принудени да се покажат публично, щяха да пострадат хора. Щяха да умрат хора. Нормалните смъртни щяха да се хванат за пушките, танковете и бомбите си, а магьосниците щяха да отвърнат на удара със своите енергийни лъчи и огнени кълба, така че още хора като Патрик Слатъри щяха да намерят смъртта си.
	Слатъри имаше съпруга. Кени не знаеше дори името й. Никога не беше говорил със Слатъри за друго, освен за магьосническото разследване. Жената на Слатъри никога нямаше да узнае какво се беше случило със съпруга й и от тази мисъл душата на Кени се гърчеше в адски мъки. Но нямаше какво да стори.
	Но за Валкирия Каин все пак можеше да стори нещо. През последната година в някакъв смисъл я беше опознал. Тя беше нормално момиче, изтръгнато от обикновения живот и захвърлено в свят на магия, смърт и ужас. Беше се борила срещу силите на тъмнината и не беше поискала нищо в замяна — нито отплата, нито признание, нито паради в своя чест. Беше се борила, защото беше добър човек, достоен човек, герой и беше загинала с геройска смърт сред ослепителния блясък на онзи взрив.
	Точно онзи блясък беше за Кени последната капка. Не можа да издържи повече. След смъртта на момичето беше намерил кола и беше побягнал, оставяйки битката да се смалява назад в огледалото за обратно виждане. Ако светът щеше да бъде прегазен всеки момент от ужасните същества, подобни на Шаривари, Кени предпочиташе в момента на катастрофата да е сред свои хора.
	Отиде си вкъщи. Гледа новините. Чака. Спа. Пак чака.
	А после осъзна, че Шаривари явно е бил спрян, че светът отново е бил спасен, че саможертвата на Валкирия не е била напразна.
	Осъзна също така, че с кариерата му е свършено и че трябва да стори само още едно последно нещо, преди да зареже журналистиката завинаги. Валкирия Каин беше герой и най-близките й заслужаваха да знаят това.
	Когато материалите по разследването догоряха в задния му двор, Кени се качи в колата и напусна Дъблин. Отиде там, където трябваше да отиде и седя отвън в паркирания автомобил в продължение на два часа. А после събра сили, взе пакета, оставен на мястото до шофьора и излезе на тротоара. Стомахът му се беше свил на топка, но журналистът пресече тихата улица, отиде до входната врата и почука. Зачака. Устоя на порива да се обърне, да побегне и да забрави за случая. Продължи да чака. Най-сетне вратата се отвори.
	— Здрасти — каза Дезмънд Еджли. — Мога ли да ви помогна с нещо?
