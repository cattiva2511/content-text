D>
	На моите баби, Арлийн и Маргарет.
D$


>	1

	Три минути след като самолетът се издигна над пистата, специален агент Джон Шепърд разбра, че е обречен, ако не действа незабавно.
	На средното място до него, четирийсет и няколко годишният мъж в костюм и яркозелена риза се обърна към него:
	— Човече, полетът тази вечер е претъпкан. — Той му протегна ръка. — Стийв Фокс, корпоративен мотивационен оратор, консултант по лидерски умения и от време на време — автор. Когато успея да мотивирам себе си да пиша. — Разсмя се на собствената си шега. — Е, какво те води във Ветровития град*, работа или удоволствие?
	[* Прозвище на Чикаго. — Б.пр.]
	Да. Стийв с яркозелената риза щеше да се окаже приказливец.
	Не че да седи до разговорливи пътници бе нещо необичайно за Джон. Беше се примирил с факта, че това бе един от рисковете на професията му. Случваше се някой да забележи значката на ФБР на панталона му (нарочно закачена именно там, в случай че някой забележеше и двайсет и два милиметровия Глок под сакото му) и това неизбежно водеше до някои въпроси.
	ФБР? Готино! Да не следите някого в самолета? Да не е онзи тип на място 10С? Той е, нали? Стана един такъв троснат, когато стюардесата се опита да му помогне с ръчния багаж. Видяхте го, нали? О, мислите ли, че вътре има наркотици? Или нещо по-лошо? О, господи, не е бомба, нали? Слава богу. Е… какво е да си агент на ФБР?
	Тази вечер обаче, след като току-що беше приключил тежко разследване под прикритие, Джон се надяваше на малко спокойствие, за да поразпусне, преди самолетът да кацне в Чикаго.
	Както и да се опита да измисли как да оправи нещата с приятелката си Алиша.
	— Живея в Чикаго — обясни той на Стив, след което извади слушалките от куфарчето си, включи ги в облегалката за ръцете и му се усмихна извинително. — Малко съм нервен, когато летя. Да слушам контрола на въздушното движение, ми помага.
	Изрече лъжата без никакъв проблем — като агент под прикритие страшно го биваше да преметне някого.
	— Знаеш ли какво друго помага? — Стийв се ухили. — Водката. В щедри дози.
	Набелязвайки си нова жертва, той се обърна към жената от другата си страна. Тя държеше в ръката си електронен четец и му отправи поглед, който красноречиво казваше: Дори не си го и помисляй, приятелче!
	Стийв въздъхна примирено и извади лаптопа си.
	Сега, когато приказливецът беше успешно озаптен, Джон се обърна към прозореца и загледа как ярките светлини на Детройт се стопяват в далечината. С малко повече късмет скоро нямаше да види отново този град… не и докато не дойдеше време да даде показания в съда. Не че имаше нещо против Детройт. Всъщност в продължение на три години го беше наричал свой дом, когато, след като завърши Куантико, беше разпределен в детройтския офис на ФБР.
	Да се присъедини към Бюрото, не беше част от първоначалния план за кариерата му. Всъщност за известно време не беше имал какъвто и да било план. След като завърши Университета на Уисконсин постъпи в армията — както, за да погаси студентските си заеми, така и за да си спечели малко време, за да измисли какво иска да прави с живота си.
	Оказа се, че това бе най-доброто решение, което би могъл да вземе.
	Войнишкият живот му беше паснал. Открай време беше атлетичен и се беше справил отлично с физическите предизвикателства на военната служба. Ала да бъдеш в армията изискваше и умствена издръжливост, решителност и дисциплина. Така че той беше давал всичко от себе си, повече, отколкото когато и да било, и след основната бойна подготовка и индивидуалното обучение за напреднали бе отишъл във въздушнодесантната школа, след което се беше записал като доброволец в програмата за подбор на рейнджъри.
	Осем седмици по-късно с гордост се беше присъединил към елитните редици на седемдесет и пети рейнджърски полк. Именно във Форт Бенинг, където беше разквартируван неговият батальон, Шон Пайзър от Отряда за спасяване на заложници за първи път му предложи да се присъедини към тях.
	— Ние сме единственият отдел във ФБР, посветен изцяло на борбата с тероризма — обяснил бе Пайзър, когато двамата се срещнаха в една кръчма извън базата. — ОСЗ е подготвен да реагира в рамките на четири часа на заложнически ситуации, сериозни криминални заплахи и терористични актове на територията на цялата страна. Мотото ни — Servare vitas, означава „Да спасяваме животи“… и именно това правим, защото сме опасни типове.
	Седнал насреща му във войнишката си униформа, Джон не се бе сдържал и бе отговорил доста дръзко.
	— С цялото ми уважение, сър, аз съм рейнджър. Ако искам да включа „опасен тип“ в професионалното си CV, мисля, че вече го имам.
	Пайзър бе наклонил глава при тези думи.
	— Чувам, че обмисляш кариера в правозащитните органи, след като се уволниш това лято. — Сега бе негов ред да прозвучи дръзко. — Ние сме ФБР, Шепърд. Искаш да си изкарваш хляба, като ловиш лошите? В това отношение ние сме шибаният каймак. Така че няма да е зле да чуеш какво имам да кажа.
	Съобщение от пилотската кабина извади Джон от мислите му.
	— Добър вечер на всички. От името на екипажа ви приветстваме с добре дошли на борда. Изглежда, ни очаква спокоен полет до Чикаго, с кацане навреме в двайсет и два часа и десет минути.
	Джон си погледна часовника. Оставаха само трийсет минути, докато се приземят, което означаваше, че не разполага с кой знае колко време, за да измисли план на действие в настоящата си мисия — операция „Излизане от немилост“.
	Това беше работно заглавие.
	Първоначално бе възнамерявал да се прибере едва утре, тъй като доста от агентите от офиса в Детройт смятаха да се почерпят по случай приключването на разследването. Разследване, в резултат на което бяха арестувани двайсет и седем души, включително и един щатски сенатор. Ала преди два дни, когато Джон за последно беше говорил с Алиша, тя звучеше… отчуждено. Всъщност през последния месец често беше отчуждена, но този разговор — дори повече от обикновено. Така че, като за начало на усилията си отново да спечели благоразположението й, Джон бе решил да хване по-ранен полет и да я изненада.
	Наясно бе, че Алиша не е във възторг от честите му пътувания във връзка с разследването. И той го разбираше — напоследък наистина много отсъстваше. Официално, той работеше в чикагския офис на Бюрото, след като се прехвърли в родния си град преди повече от две години, когато майка му се разболя от рак на белите дробове. Само че го бяха повикали обратно в Детройт, за да поеме отново една от старите си роли под прикритие, част от голяма операция срещу престъпна организация, замесена в пране на пари, трафик на наркотици и оръжия, и наемни убийства. Въпреки че, строго погледнато, ролята му под прикритие не беше постоянна, през последните осем месеца беше прекарвал в Детройт между два и пет дни всяка седмица.
	Сама по себе си работата беше интересна — занимаваше се с разследвания под прикритие от три години и харесваше предизвикателството да поема нови роли, както и прилива на адреналин при мисълта, че ще спипа лошите. От гледна точка на връзката му обаче, положението съвсем не беше идеално.
	От самото начало беше откровен с Алиша за начина си на живот. И когато бе поел разследването в Детройт, тя беше страхотна. Пращаше му съобщения по няколко пъти на ден, когато той не беше в града, всяка вечер се чуваха по телефона и правеха страстен секс в мига, в който той прекрачеше прага на двустайния апартамент, където живееха заедно. Ала когато стана ясно, че пътуванията няма да спрат скоро, желанието на Алиша да има „гадже на непълен ден“, както се изрази самата тя една вечер, докато говореха по телефона, започна да се стопява.
	— Няма да трае още дълго. И тогава ще си бъда вкъщи толкова много, че ще започнеш да се чудиш как да се отървеш от мен — пошегувал се бе Джон.
	Опитал се бе да не позволи разговорът да стане прекалено сериозен, въпреки раздразнението си от факта, че тя бе решила да повдигне въпроса, отново, точно в този момент. Той тъкмо се канеше да излезе от апартамента, където уж живееше под наем, за да отиде на важна среща с един тип, който не само му продаваше незаконни оръжия, но освен това бе намекнал, че би приел да извърши убийство срещу заплащане. Престъпниците, с които си имаше работа, бяха въоръжени и несъмнено опасни, и като се имаше предвид, че той ги лъжеше с всяка дума, която изричаше, бе наистина важно да се съсредоточи напълно върху работата си.
	— Да, да. За кой ли път го чувам тази година — отвърнала бе Алиша саркастично.
	Честно казано Джон бе имал няколко тежки дни и дълги нощи и единственото, което бе искал, бе да се обади на приятелката си и да чуе гласа й, без отново да предъвкват все същото.
	— Сега не ми е до това, Алиша — отсякъл бе рязко.
	— Много добре. Не че има значение за теб, но този уикенд вероятно няма да се задържа дълго вкъщи, в случай че решиш да позвъниш — заявила бе тя. — В петък имам служебен ангажимент, а следващата вечер ще излизам с Бет и Мия.
	В раздразнението си Джон й беше казал да прави каквото си иска и че не смята, че тя ще си седи до телефона и ще чака да й се обади.
	Два дни по-късно й беше позвънил, двамата се бяха извинили един на друг и бяха оставили спора зад себе си. Ала оттогава нещата между тях не бяха същите.
	Сега, когато се завръщаше окончателно вкъщи, това щеше да се промени. Край на връзката от разстояние, никакво „гадже на непълен ден“ повече. От тук нататък той щеше да си бъде в Чикаго и нещата можеха да се върнат към предишното си хубаво състояние, преди осем месеца, когато двамата бяха обикновена двойка, която правеше обикновени, типични за двойките неща, като например да се приберат от работа и да си разказват как е минал денят им, или да прекарват лениви уикенди заедно, без над главите им да виси мисълта, че той трябва да замине в неделя вечерта.
	Изпълнен със задоволство от това, след като самолетът кацна, Джон мина през магазинчето до багажното отделение и купи свежи цветя като първа фаза от мисията си — операция „Съжалявам, че ме нямаше толкова дълго (но ти знаеше какво да очакваш, когато започнахме да излизаме)“.
	Все още работно заглавие.
	А после му хрумна по-добра идея. В таксито на път към вкъщи помоли шофьора да го изчака пред „Пекарната на сладката Манди Би“ и изтича да купи половин дузина от любимите кексчета на Алиша.
	Когато таксито го остави пред дома му, въоръжен с цветя и кексчета, вече минаваше единайсет часът. Двамата с Алиша се бяха нанесли тук преди година, наемайки апартамента на втория етаж. Тя бе искала да си купят общо жилище, ала Джон се бе поколебал, смятайки, че е прекалено рано на този етап от връзката им.
	Сега обаче, помисли си той, може би беше време отново да го обмислят. Не беше лесно да имаш връзка с човек като него, агент под прикритие, който винаги държеше подръка сак със стегнат багаж и можеше да бъде принуден да замине в друг щат (или страна), без никакво предупреждение. И все пак, въпреки върховете и спадовете във връзката им през последните осем месеца, Алиша бе останала до него.
	Джон отключи вратата на апартамента им и видя, че всички лампи са угасени. Предполагайки, че Алиша си е легнала, той пусна багажа си до вратата, след което тихичко отиде в кухнята и остави цветята и кексчетата на плота, последвани от неговия Глок. Свали си вратовръзката и пое по коридора с намерението да се пъхне в леглото при нея и да я изненада. Представи си телата им, голи и преплетени, през цялата нощ, и мозъкът му начаса пое в една доста мръсничка посока, при положение че не бяха правили секс от близо месец.
	Осъзнал този факт, той се намръщи и спря пред вратата на спалнята.
	Месец? Наистина ли беше минало толкова време, откакто за последно бяха спали заедно? Мислено превъртя лентата назад, чудейки се възможно ли е наистина да е така.
	И тогава чу Алиша да стене в спалнята.
	Замръзна, разпознал точно този стон, ниските, чувствени звуци, които Алиша издаваше, когато правеше секс. За миг си помисли: Сигурно просто използва вибратора си.
	А после в стоновете се включи и по-дълбок, мъжки глас.
	Мамка му.
	Потискайки острата болка, която го прониза, Джон прекрачи прага на спалнята и скръсти ръце на гърдите си.
	Ето я Алиша, в леглото им, гола на лунната светлина и възседнала някакъв тип, който я водеше, сложил ръце на хълбоците й.
	— Точно така, бейби. Ще свърша толкова силно в теб — простена мъжът.
	— О, да, недей да спираш само заради мен, бейби — подхвърли сухо Джон.
	Алиша изписка от изненада и скочи от любовника си.
	— Джон! Господи, какво правиш тук!
	С полюшващ се пенис, типът трескаво посегна към одеялото, за да се покрие. Върху лицето му се изписа разкаяние.
	— Джон… мамка му.
	Не.
	Джон пристъпи в спалнята, а челюстта му се напрегна, докато се взираше в очите на мъжа, чукащ неговата приятелка в неговата спалня. Мъжът, който открай време си падаше по дългокраки брюнетки като Алиша.
	Факт, който Джон знаеше прекрасно, тъй като едва допреди две секунди го смяташе за свой приятел.
	— Роб. — Част от него все още не бе в състояние да повярва, въпреки че току-що го беше видял със собствените си очи.
	С Роб се познаваха от години — откакто бяха съквартиранти в колежа и заедно с още двама души деляха един апартамент извън кампуса, с прякора „Приют за жадни“, заради многобройните купони, които се бяха вихрили там. Всъщност само преди две седмици, когато Джон се беше върнал в града за уикенда, двамата с Роб бяха излезли заедно, за да изпият по някое и друго питие с приятелите си. Роб го беше попитал как вървят нещата между него и Алиша, и Джон бе признал, че отношенията им са пообтегнати. Беше споделил с него, без нито за миг да подозира, че зад въпроса има скрит мотив, без да предполага, че приятелят, с когото говори, вече много добре знае точно как стоят нещата между него и Алиша, защото същият този приятел я чука зад гърба му.
	— Махай се! — каза той на Роб.
	Алиша плачеше, застанала гола между него и Роб.
	— Толкова съжалявам.
	Джон дори не бе в състояние да я погледне.
	— Искахме да ти кажем — рече Роб. — Ала Лукас и Мат казаха, че няма да е честно да ти поднесем подобна новина, докато си по средата на разследване под прикритие. Така че решихме да изчакаме, докато се върнеш.
	Джон примига, замаян от тази нова информация. Лукас и Мат бяха част от същия кръг приятели, като двамата с Роб. Те знаеха, че Роб и Алиша спят заедно? И не му бяха казали нищичко?
	Ударите валяха един след друг.
	— Казах да се махаш! — изръмжа той.
	Застанал там, с все същото нищо неструващо разкаяно изражение, Роб кимна. Вдигна безмълвно дрехите си от пода, хвърли бърз поглед на Алиша и излезе от спалнята.
	Джон остана на мястото си, изчаквайки да чуе звука от затварянето на външната врата. Когато най-сетне се обърна, видя, че Алиша си бе сложила бельо и тъмносиня тениска. Любимата й тениска за спане, която той бе виждал безброй пъти.
	Единственото, което виждаше сега, бе как Роб я смъква от нея, докато двамата се отпускат върху леглото.
	— Джон, ужасно съжалявам. Не исках да стане така. — Тя посегна към него.
	Джон потръпна.
	— Недей.
	Тя отпусна ръка.
	Дълго се взира в нея, опитвайки се да овладее неверието и чувството, че е предаден.
	— От колко време?
	Тя избърса сълзите от очите си.
	— Два месеца. С теб се скарахме и на следващата вечер излязох с Бет и Мия. В бара се засякохме с Роб и двамата се заприказвахме, първо за теб и мен, а после… не знам, то просто се случи. Не трябваше да се повтаря, но… — Гласът й заглъхна.
	Е, за едно поне се беше оказал прав — нещата между тях с Алиша определено не бяха същите от онази нощ насам.
	Без да има какво друго да направи той отиде в дрешника, за да вземе сака, който винаги държеше приготвен. С него и с багажа, който бе оставил до вратата, щеше да има достатъчно, за да изкара няколко дни.
	— В понеделник ще дойда за останалите си вещи — заяви, докато се отправяше към вратата. — Постарай се да те няма.
	— Джон, нека само ти…
	— Не те искам тук! — изкрещя, обръщайки се рязко на прага. — Дори не мога да те гле… — Гърлото му се сви и той млъкна, поклащайки глава.
	Между тях се възцари мълчание.
	— Съжалявам — прошепна Алиша.
	Да. Това вече го беше чул.


	Преди да си намери хотел, Джон реши да се отбие в Лейквю, у приятеля си Уес. Спря в зона, забранена за паркиране — нека само някой се опита да му състави акт за глоба точно днес.
	Изкачи стъпалата пред двуетажната сграда и почука на вратата. Даваше си сметка, че полунощ е малко късничко за непредвидени посещения, ала не го беше грижа.
	— Знаеше ли? — попита в мига, в който Уес отвори.
	Облечен само по дънки, Уес наклони глава.
	— Какво дали съм знаел?
	— Че от два месеца Алиша спи с Роб.
	Очите на Уес се разшириха.
	— Какво? Поднасяш ме.
	— Вече разбрах, че Мат и Лукас са знаели.
	Заложил капана, Джон впи изпитателен поглед в очите и езика на тялото на другия мъж, търсейки какъвто и да било знак, че крие нещо. Вярно, подготовката във ФБР не му беше помогнала особено в разкриването на измените напоследък, ала от всичките му приятели Уес му беше най-близък. И след всичко, случило се тази нощ, просто трябваше да знае, че това все още е така.
	Уес разпери ръце.
	— Джон, кълна се. Нямах никаква представа.
	След един дълъг миг Джон най-сетне кимна. След това въздъхна и прокара ръка по челюстта си.
	— Добре. Извинявай.
	Уес отвори вратата по-широко.
	— Влез. Клеър е на горния етаж, но ще й кажа.
	Джон вдигна ръка.
	— Не, няма нужда. Бездруго трябва да вървя.
	— Джон, хайде де.
	Джон успя да се усмихне смутено.
	— Кажи на Клеър, че съжалявам за цялата тази драма.
	И без да обръща внимание на Уес, който извика след него, той слезе по стълбите и се качи в колата си. Отби се в един магазин и купи бутилка бърбън, след което си взе стая в „Гестхаус“, хотел за продължителен престой в северната част на града. В стаята имаше напълно обзаведена кухня, както и пералня и сушилня, и щеше да му свърши работа, докато си намери ново жилище.
	Запита се сухо какъв ли бе етикетът в ситуация като тази и дали от него се очаква да продължи да плаща наема на общия им апартамент, докато договорът им не изтечеше след три месеца.
C>
	Скъпа Аби*, снощи се прибрах вкъщи и заварих приятелката си възседнала онази работа на приятеля ми…
	[* Популярна вестникарска рубрика за съвети. — Б.пр]
C$
	След като разопакова малкото си вещи, той отвори бутилката бърбън. Настани се на балкона с изглед към града на фона на нощното небе и си наля първата от многото чаши, които беше предвидил за тази нощ.
	Взря се в чашата и се замисли как само преди два часа бе идиотът, купуващ цветя и кексчета за жена, която вероятно в същия този миг се бе събличала с любовника си. Неговият приятел.
	— Да пием за това — измърмори и като затвори очи, пресуши чашата, приветствайки изгарящото усещане от бърбъна.


	На сутринта се събуди с ужасен махмурлук и дузина съобщения на гласовата си поща. Няколко бяха от Алиша и Роб и той ги изтри незабавно; две бяха от Уес, за да провери как е, и по едно от Мат и Лукас, които очевидно бяха разбрали, че е научил за ситуацията, и се опитваха да закърпят положението.
	„Шеп, трябва да поговорим. Оказах се хванат натясно между теб и Роб… Какво трябваше да направя?“, гласеше съобщението на Мат.
	Как ти звучи това, задник: навярно би трябвало да избереш страната на онзи, който не чука чужда приятелка?
	„Шеп, слушай. Досещам се какво си мислиш“, пишеше пък Лукас. „Обаче предупредих Роб и Алиша, че ако не ти кажат всичко веднага сред като разследването ти приключи, аз ще го направя. Така де, откъде да предположа, че ще им налетиш? Човече, сигурно е било отвратително.“
	Не думай, задник такъв. Джон изтри и тях и сложи телефона си на режим „не безпокойте“, преди да се отправи към душа.
	Горещата вода му помогна да проясни главата си от алкохола, ала горчивият вкус в устата му си остана. Естествено, мислите му непрекъснато се връщаха на това, как бе заварил Алиша и Роб в спалнята. Ала имаше и още нещо, което цяла нощ не му даваше да заспи, нещо, което го разстройваше почти толкова, колкото и да завари гаджето си и приятеля си в леглото.
	Не беше заподозрял абсолютно нищо.
	Той беше агент на ФБР. Специалността му беше работата под прикритие. Плащаха му, за да забелязва неща, които обикновените хора не виждаха, да бъде нащрек за подозрително държание, да си дава сметка, когато някой крие нещо. И все пак, въпреки всичко това, въпреки двайсетте седмици подготовка в Куантико, както и трите допълнителни седмици, за да стане агент под прикритие (да не споменаваме петте години натрупан опит), четирима души, четирима най-обикновени души, бяха успели да го изпързалят.
	Изля гнева и раздразнението си в двайсет и пет километрово бягане покрай езерото и прекара остатъка от деня в търсене на апартамент. В понеделник сутринта отиде в жилището, което делеше — което беше делил — с Алиша и си събра нещата. Беше му оставила бележка върху кухненския плот — той използва неотворения плик, за да й напише, че двамата с Уес ще дойдат, за да вземат половината от мебелите в петък сутринта, докато тя е на работа.
	Паркира натоварената с багаж кола пред сградата на ФБР и кимна на служителите от охраната, докато минаваше през детектора за метал. Отделът за борба с организираната престъпност се намираше на петия етаж и докато отиваше натам той срещна няколко колеги, които го поздравиха за арестите в Детройт.
	— Чух, че си сгащил щатски сенатор. Да не ни изневеряваш с отдела за борба с корупцията? — пошегува се Раян, един от приятелите му в отдела.
	— Реших, че малко помощ няма да им бъде излишна — отвърна Джон, докато се настаняваше зад бюрото си.
	През останалата част от деня наваксваше с работата си, внимавайки да не издаде пред колегите си, че нещо не е наред. Той може и да беше задникът, който, без нищичко да подозира, беше налетял на приятелката си, изневеряваща му с негов приятел, но проклет да е, ако допуснеше колегите му да научат.
	На път към хотела си взе храна за вкъщи от един ресторант, отвори си бира и се залови да превключва каналите, докато вечеряше на дивана. Нищо не успя да привлече вниманието му и той изключи телевизора.
	В хотелската стая се възцари тишина.
	Чувстваше се… неспокоен. Напрегнат. Случваше му се понякога след края на дълга мисия под прикритие. Нужни му бяха няколко дни, дори седмици, преди домът отново да му се стори дом.
	Тъкмо гледаше неразопакованите кутии с вещите си, когато телефонът му изпиука — нов имейл. Беше от Шон Пайзър, агента от Отряда за спасяване на заложници, който беше посетил отряда му във Форт Бенинг преди шест години. Двамата бяха продължили да поддържат връзка, разменяха си имейли по един-два пъти в годината и Джон знаеше, че откакто беше постъпил в Бюрото, Пайзър го държи под око.
	Дори под две очи, като си го знаеше какъв е.
C>
	Подборът започва след седмица. Има едно свободно място с твоето име.
@	Шепърд.
C$
	Добре. Ето че отново беше настъпил онзи момент от годината. Толкова беше погълнат от разследването в Детройт, че съвсем бе забравил за това.
	Всяка година в Куантико се провеждаше двуседмична програма за подбор, в която можеха да вземат участие всички агенти, желаещи да се кандидатират в Отряда за спасяване на заложници. Обикновено агентите се нуждаеха от поне тригодишен стаж в Бюрото, преди да могат да кандидатстват за ОСЗ, но тъй като Джон бе подбран измежду рейнджърите от Тактическата програма за набор на кадри на Бюрото, бе получил право да опита още след втората година.
	И действително, това беше първоначалният му план — да изкара необходимия стаж и да се пробва в ОСЗ веднага щом може. С тактическия опит, който беше натрупал в армията, на практика това се очакваше от него. Ала след като веднъж бе започнал води свои собствени случаи (и особено след като бе започнал да работи под прикритие), бе установил, че разследванията доста му харесват. Така че беше отложил кандидатстването си в ОСЗ с намерението да го направи на следващата година. Годината обаче се беше превърнала в две, а после майка му се беше разболяла и той се беше върнал обратно в Чикаго. След това беше срещнал Алиша, нещата между тях бяха станали сериозни и тъй като, ако го приемеха в ОСЗ, щеше да се наложи да се премести в главната квартира на Бюрото в Куантико, Вирджиния, отново го беше отложил.
	Сега обаче положението се беше променило. След като бе изгубил приятелката, апартамента и трима от приятелите си в рамките само на три дни, вероятно никога нямаше да бъде по-малко свързан с Чикаго, отколкото беше сега. Е, да, баща му и брат му щяха да му липсват, ако се преместеше. Имаше обаче причина Пайзър да го вземе във ФБР и да продължи да настоява той да се присъедини към ОСЗ. И тази причина бе, че според него Джон бе достатъчно добър за екипа.
	Може би най-сетне бе настъпил моментът да докаже, че Пайзър е прав.
	През следващите два дни Джон обмисляше решението си. Когато най-сетне отговори на Пайзър, за да му съобщи, че ще дойде за подбора, се почувства добре. Изгарящ от нетърпение.
	Тази седмица животът му беше сервирал наистина гадна изненада.
	Той обаче щеше да я накара да работи за него, не против.


>	2

	Специален агент Джесика Харлоу изчака търпеливо, докато служителят на охраната изучаваше картата й на федерален агент, сравнявайки лицето й със снимката.
	— Май имаме съвпадение — заяви той с дружелюбна усмивка. — Добре дошла в Чикаго, агент Харлоу.
	Джесика отвърна на усмивката му и прибра портфейла със служебната карта в куфарчето си.
	— Благодаря. — Тя хвърли поглед към значката, закачена на якето му, и си отбеляза наум името му. Роджър. — Къде мога да намеря главния специален агент?
	— Дванайсетият етаж. В края на коридора.
	След като мина през детекторите за метал и излезе от стаичката на охраната, Джесика пое по широкия, извит тротоар, отвеждащ до главния вход на чикагския офис на ФБР, внушителна сграда от стъкло и стомана, издигаща се на няколко километра от центъра на града. Заобиколен от ограда, комплексът, състоящ се от три сгради (най-големият от всички офиси на Бюрото), се разпростираше сред зелени паркови площи и дървета.
	Джесика изпусна дъха си, докато прекрачваше прага на основната сграда, чувствайки се… е, не точно нервна. В крайна сметка, Чикаго беше нейният дом и след като беше прекарала последните шест години в Лос Анджелис, беше хубаво отново да се върне тук. Професионално погледнато обаче, тя беше новата в отбора.
	В Лос Анджелис мнозина от колегите й бяха и нейни приятели и тя бе в отлични отношения както с ръководителя на отдела си, така и със специалния агент, който оглавяваше офиса. Тук обаче колегите и супервайзърите й нямаха представа какво да очакват от нея, нито тя от тях. На практика сякаш започваше отначало.
	Което беше нещо като лайтмотива на годината й.
	Стигна до асансьорите, където вече чакаха двама мъже — агенти, както предположи по дрехите им. По-ниският мъж, афроамериканец, облечен в ушит по мярка костюм, ръкомахаше оживено, докато говореше.
	— Казах просто, че след като сме се регистрирали за бибероните с малък, среден и голям отвор, наистина ли имаме нужда от такъв с регулируем отвор? Това не е ли просто комбинация от всички биберони, които вече бяхме избрали?
	По-високият мъж, бял, с тъмна коса, се ухили широко.
	— И как реагира Рай на този въпрос?
	— Не особено добре.
	— Защото не се задават въпроси в магазин за бебешки стоки — заяви по-високият мъж. — Послушай някой, който знае. Просто буташ количката, вдигаш тежките неща и всеки път, когато тя поиска мнението ти за нещо, просто накланяш глава на една страна и след миг посочваш към жълтото.
	Джесика потисна усмивката си, докато вратата на асансьора се отваряше. Мъже.
	По-високият й задържа вратата и тя кимна в знак на благодарност, докато прекрачваше вътре.
	— Първи работен ден? — попита по-ниският от двамата.
	— Толкова ли е очевидно? — отвърна Джесика дружелюбно, докато натискаше бутона за дванайсетия етаж.
	— Чух ви да говорите с Роджър, докато влизахме. — По-ниският мъж протегна ръка. — Сам Уилкинс. А това тук е Джак Палъс. И двамата сме в отдела за престъпления против личността.
	— Джесика Харлоу. Борба с корупцията.
	— Добър отдел — отбеляза Джак. — Цял куп способни агенти. Като… Сет Хъксли, например. — Той се обърна към партньора си. — Познаваш Хъксли, нали, Сам?
	— Срещали сме се. — В гласа на Сам имаше сухи нотки.
	— Между Сам и Хъксли има нещо като съперничество — обясни Джак на Джесика. — Мисля, че веднъж и двамата дойдоха на работа, облечени в еднакъв костюм за хиляда долара, и оттогава нещата само се влошават.
	— Това ли казваш на хората само десет секунди след като сте се запознали? — Сам поклати глава с пресилено раздразнение и се обърна към Джесика. — Хъксли е добър агент. Просто обича да дрънка небивалици как Харвард имал най-добрия юридически факултет.
	— Нашият Сам е завършил Йейл — обясни Джак.
	— Действително. — Сам й отправи усмивка, която красноречиво говореше, че се гордее с този факт.
	— Ясно. — Джесика се замисли над чутото. — Е, този агент Хъксли очевидно не знае какви ги приказва.
	Сам кимна доволно, докато асансьорът спираше на неговия етаж.
	— Благодаря ти. Виждаш ли? — обърна се той към Джак. — При това, изречено от устата на независим източник… Очевидно наистина мъдър източник.
	— Защото всички знаят, че най-добрият юридически факултет е този на Станфорд — продължи тя.
	Сам зяпна и Джак се разсмя, след което го улови за рамото, когато вратите на асансьора се отвориха.
	— Сам падна в капана, приятелче. — И като прекрачи прага на асансьора, кимна на Джесика. — Приятен първи ден.
	Сам размаха престорено сърдито пръст срещу Джесика, докато излизаше от асансьора.
	— Следва продължение, агент Харлоу.
	Джесика се усмихна, когато вратите се затвориха между тях, мислейки си, че двамата доста й харесват. Дружелюбните им закачки й напомниха за динамиката между нея и Хавиер, партньора й в Лос Анджелис.
	Като жена в професия, където над осемдесет процента от колегите й (и още повече от супервайзорите) бяха мъже, тя бързо бе открила, че малко по-грубоватите шеги страшно помагат за това, другите да гледат на нея не като на „жена специален агент“, а като на специален агент, който по една случайност беше и жена. Не че се опитваше да омаловажи пола си, нито имаше каквото и да било желание да се преструва, че е едно от момчетата. Като за начало, твърдо бе убедена, че в много ситуации полът й би могъл да й даде тактическо предимство. Хората неволно се доверяваха повече на една жена, отколкото на един мъж, нещо, което бе доста полезно в работата й под прикритие.
	Пък и страшно обичаше да носи сладки обувки на високи токчета.
	На дванайсетия етаж служителката на бюрото пред ъгловия кабинет в дъното на коридора я поздрави и каза:
	— Господин Маккол ей сега ще ви приеме.
	И тя махна с ръка към малката чакалня.
	— Благодаря.
	Джесика се настани на един и столовете и сложи телефона си на режим вибрация, за да е сигурна, че няма да се раззвъни по време на срещата.
	Естествено, искаше да остави добро първо впечатление у човека, който от днес бе новият й шеф. Беше дошла подготвена и знаеше, че Ник Маккол бе назначен на поста главен специален агент преди пет години. Преди това бе част от отдела за борба с корупцията, специализиран в работата под прикритие.
	Ето че имаха поне нещо общо помежду си.
	Джесика остави куфарчето на земята до себе си и загледа работното оживление в офиса, докато чакаше. Спомни си колко пъти бе трябвало да посещава този офис преди няколко години, когато за първи път се бе кандидатирала във ФБР. Имаше предварителен подбор — три часа, изпълнени с когнитивни, поведенчески и логически тестове, последван от първоначално интервю, езикови тестове, едночасово интервю с група интервюиращи, два теста за физическа издръжливост, детектор на лъжата и проверка на миналото й. И през целия този процес тя бе водена от страшно корав ловец на глави.
	Ала ловец на глави, който вярваше в нея.
	Не им давай никаква причина да се съмняват в теб в Академията. Отиди там, Харлоу, и им покажи колко струваш.
	Вратата се отвори и пропусна висок, добре сложен мъж с тъмна коса. Проницателните му зелени очи се спряха върху Джесика и той се приближи до нея.
	— Специален агент Харлоу. — Протегна й ръка. — Ник Маккол. Тъкмо говорих по телефона с предишния ви главен агент. Ако и половината от нещата, които ми каза за вас, са верни, сме истински късметлии, че се присъединихте към нас.
	Джесика се усмихна.
	— Благодаря, сър. Радвам се да бъда тук.
	Последва го в кабинета и се настани на един от столовете пред бюрото му.
	— Значи, не можахте да устоите на повика на родния град — започна Ник.
	Това бе причината, която Джесика бе посочила на главния агент в Лос Анджелис, когато подаде молба за прехвърляне в Чикаго. И действително беше така. Освен това имаше нужда от ново начало, а какво по-подходящо място от Чикаго.
	— Цялото ми семейство е тук. Когато чух, че набирате агенти за работа под прикритие, реших, че е възможност, която не бива да пропускам.
	— С областния прокурор определихме най-важният ни приоритет да е смазването на корупцията във властта на всички нива. Агентите от отдела за борба с корупцията се справиха блестящо. Опитвам се да не прекалявам с похвалите, за да не се главозамаят, но те са отлични агенти. И бих го казал дори ако самият аз не идвах от този отдел.
	Джесика се усмихна. Независимо от офиса, едно нещо никога не се променяше: лоялността към отдела.
	— Разбира се.
	— Единственото предизвикателство е, че с това увеличаване на броя на разследванията, които водим, започват да не ни достигат агенти за работа под прикритие — продължи Ник. — И именно тук се появяваш ти.
	А Джесика нямаше търпение да започне.
	— Споменахте, че в отдела има още двама квалифицирани агенти? — Всички федерални агенти бяха обучени за „лека“ работа под прикритие — разследвания, в които им се налагаше да общуват с обектите на разследването само няколко пъти. За всички по-сериозни случаи беше необходим агент, който да е изкарал школата за работа под прикритие в Куантико. Проблемът бе, че заради допълнителната подготовка, във всеки офис на Бюрото имаше само шепа квалифицирани агенти, най-вече в отделите за борба с корупцията и организираната престъпност, с оглед естеството на работата им.
	— Агенти Хъксли и Робъртс — каза Ник. — Като се има предвид колко са натоварени, страшно се зарадваха, когато научиха, че се присъединяваш към нас. Вероятно вече те чакат на бюрото ти с голям транспарант за добре дошла и купчина от трийсетина случая като за начало.
	Джесика се засмя.
	— Нямам търпение да започна.
	— Радвам се да го чуя. Всъщност… — Ник й подаде една папка. — Това тук се нуждае от незабавното ти внимание. Разследване в друг град, част от което е под прикритие. Очевидно отделът за борба с корупцията в офиса ни в Джаксънвил има нужда от двама „съмнителни бизнес предприемачи от Чикаго“.
	Джесика повдигна вежди.
	— Съмнителни бизнес предприемачи от Чикаго?
	— Предавам ти искането им буквално. Непрекъснато получавам подобни искания и от останалите офиси. Кълна се, хората си мислят, че все още се разкарваме из града с автомати и се събираме в заведения за контрабандна пиячка. — Ник посочи папката със случая. — Принуден съм да отказвам повечето искания, защото напоследък не ни достигат кадри, но ми се струва, че този си заслужава. — Той намигна. — Освен това, ако най-сетне изпълня някое от исканията им, ще изглеждам като отборен играч в очите на останалите главни агенти.
	Заинтригувана от подобно начало, Джесика отвори папката. Не беше нещо необичайно за един офис на ФБР да използва агенти от друг град в разследванията си под прикритие. Всъщност имаше обстоятелства (като разследвания, в които обектът беше особено известен), при които това беше предпочитаният начин на действие, защото намаляваше риска агентите да бъдат разпознати.
	И именно такъв, разбра Джесика, след като прегледа набързо искането от офиса в Джаксънвил, бе случаят тук. Високопоставен обект на разследване, заподозрян в подкуп и корупция. Основата за разследването вече беше положена — единственото, от което екипът в Джаксънвил се нуждаеше, бяха двама опитни агенти от друг град, които да изиграят главните роли.
	Джесика почувства прилива на адреналин, който съпътстваше всеки нов случай.
	— Още сега ще започна да създавам фалшивата си самоличност.
	Случай като този изискваше много повече от обикновена смяна на името и фалшив документ за самоличност. Като за начало, за ролята си на „предприемач“ щеше да се нуждае от фалшив бизнес с присъствие в интернет.
	Отбеляза си наум да се срещне с отдела, който отговаряше за техническата страна на създаването на фалшива самоличност.
	А после си отбеляза да попита някого къде изобщо се намира този отдел в чикагския офис.
	Ник кимна одобрително.
	— Много добре. Ще се обадя на колегата в Джаксънвил, за да му кажа, че се заемаш със случая.
	Поприказваха още няколко минути, най-вече за новия й квартал и дали свиква с апартамента, който си беше купила, след като прехвърлянето й беше одобрено. Когато се отправи към вратата, Джесика взе папката с джаксънвилския случай, но спря на прага, осъзнала, че бяха забравили да обсъдят нещо.
	— Случаят изисква двама предприемачи от Чикаго. С агент Хъксли или с агент Робъртс ще работя? — Мина й през ума, че който и от двамата да беше, вероятно биха могли да започнат да обсъждат плана си на действие още отсега.
	— Всъщност нито с единия, нито с другия — отвърна Ник. — В момента и двамата са заети с други случаи. Ще си партнираш с агент от отдела за борба с организираната престъпност.
	Организирана престъпност? Това вече беше неочаквано. Не че искаше да прибягва до стереотипи (е, добре де, именно това щеше да направи), но обикновено агентите от борбата с организираната престъпност не бяха особено… шлифовани. А операцията в Джаксънвил, както повечето случаи на отдела за борба с корупцията, щеше да изисква известен финес.
	Ник се ухили широко, несъмнено забелязал скептичното й изражение.
	— Не се тревожи. Той е добър агент. Един от най-добрите в офиса. Всъщност току-що приключи курса за подбор на Отряда за спасяване на заложници. Утре отново се връща на работа.
	Хмм. Шлифован или не, бъдещият й партньор очевидно беше корав тип, след като се беше пробвал за престижния Отдел за спасяване на заложници. Защото от онова, което Джесика беше чувала, курсът им за подбор представляваше две седмици истинско мъчение. Всяка година близо половината от кандидатите отпадаха, без да успеят да го завършат.
	А дори да стигнеше до края, агентът нямаше никаква гаранция, че ще го вземат в екипа. Него, защото през повече от трийсетте години, откакто съществуваше ОСЗ, в него не бе приемана нито една жена.
	Не че Джесика проявяваше интерес. Като за начало, никога нямаше да изкара подбора — беше й се наложило да си скъса задника от работа, за да се справи с физическите тестове в академията. Освен това, просто не беше от онези пристрастени към адреналина типове, които направо тръпнеха от възторг само при мисълта да се спуснат по въже от хеликоптер или да скочат с парашут в пълни с крокодили води насред бушуващ ураган, или да се скрият в някоя кална дупка със снайперистка пушка, нахлупили на главата си една от онези камуфлажни каски с мъничък храст отгоре.
	Ами че той изобщо не би се вързал с прическата й.
	Шегичка.
	Е, добре де, беше най-вече шегичка.
	През шестте си години в Бюрото, Джесика бе срещнала само един човек, който възнамеряваше да се пробва в ОСЗ: един тип от класа й, привлечен в Бюрото от рейнджърите. И не че искаше да се връща към миналото или нещо такова (още един от лайтмотивите на тази година), но тя и онзи тип от класа й… е, можеше да се каже, че не си бяха допаднали особено.
	Можеше да се каже също така, че той я беше изкарвал извън нерви.
	Хей, гледайте, вижте как се справям с терена с препятствия с една ръка и два крака, завързани на гърба ми. Това е детска игра в сравнение с онова, което правихме в рейнджърския ескадрон, женчовци!
	Е, добре де, може и да не беше казал точно тези думи, ала несъмнено се беше наслаждавал да бъде звездата на класа им.
	За щастие, този тип беше далеч оттук, несъмнено отдавна прехвърлен в централата в Куантико при останалите от ОСЗ. Що се отнася до онзи, с когото щеше да си партнира, онзи от отряда за борба с организираната престъпност, ако новият й главен агент гарантираше за него, това й стигаше.
	Като новобранката в офиса, тя не можеше да си позволи лукса да не бъде отборен играч.
	Приключи срещата си с Ник и се съгласи да дойде в кабинета му в десет часа на другата сутрин, за да обсъдят случая в по-големи подробности, след като бе имала възможност да прегледа файла. Останалата част от деня премина на един дъх във вихър от запознанства, среща с ръководителя на новия и екип и обиколка на целия комплекс. В Лос Анджелис Бюрото делеше федералната сграда „Уилшър“ с още няколко държавни агенции, но в Чикаго мястото принадлежеше само на тях.
	В края на деня беше изтощена от всичките банални, радвам-се-да-се-запознаем разговори и все още не бе имала време да разгледа джаксънвилския файл. Когато си тръгна от офиса, взе папката със себе си и с намерението да си направи работа вечеря, си взе една салата от „Таверна Зелената врата“ — заведение, съвсем близо жилището й.
	Със салата и куфарче в ръка тя прекрачи във фоайето на небостъргача, където се намираше новият й апартамент.
	Лутър, един портиерите, й се усмихна широко иззад бюрото си.
	— Агент Харлоу. Как мина първият ден? Заловихте ли някой сериен убиец?
	Когато се нанесе в сградата миналата седмица, тя се бе погрижила да се запознае с всички портиери. Шейсет и няколко годишният Лукас бе проявил голям интерес към работата й… толкова, че сърце не й бе дало да му каже, че животът на един федерален агент далеч не бе като по филмите.
	— Предимно бумащина и запознанства — отвърна тя.
	— Е, и утре е ден. — Той натисне копчето, което отваряше стъклената врата, водеща към асансьорите.
	Преди да поеме нагоре, Джесика провери пощенската си кутия. Освен обичайните рекламни брошури и сметки, вътре имаше плик от ФедЕкс. Извади го и видя, че е от адвоката й в Калифорния.
	Пъхна плика в куфарчето си, заедно с останалата поща, след което заключи кутията и се отправи към асансьорите. След като влезе в апартамента си, остави куфарчето и салатата върху масата за закуска в дневната, която играеше ролята на трапезария и кабинет.
	Отиде в спалнята и смени деловите си дрехи с тениска и дънки. След това се отправи към охладителя за вино и отвори най-скъпата бутилка, която притежаваше.
	Защото — майната му.
	Знаеше точно какво има в плика от ФедЕкс, така че защо да не ознаменува края на една епоха — последната й връзка с Лос Анджелис — с чаша хубаво вино.
	Остави чашата на масата, извади плика от куфарчето си и го отвори. За личния ти архив, пишеше на бележката от адвоката й. Беше му се обадила в петък, след съдебното заседание, така че не беше като да не го очакваше. И все пак, да държи листа в ръцете си и да види думите написани черно на бяло, го правеше много по-официално.
C>
	РЕШЕНИЕ ЗА РАЗТРОГВАНЕ НА БРАК
C$
	Ето го и него, съдебното решение и подписаното споразумение между нея и Алекс. Като за бракоразводно дело (и то в Лос Анджелис), това вероятно бяха най-лесните пари, които адвокатът на Джесика беше печелил някога. От началото до края процесът беше протекъл съвсем гладко. Тя не искаше издръжка от Алекс, нито се беше опитала да получи каквато и да било част от печалбите от филмите, които той беше продуцирал по време на тригодишния им брак. Единственото, което беше взела, освен личните вещи, които имаше отпреди да се оженят, бяха дрехите, обувките и бижутата, които той й беше купил. И това не беше, за да му направи напук, а по-скоро от практични подбуди, защото Алекс така или иначе нямаше какво да ги прави.
	— Е, поне ще бъда една наистина добре облечена divorcee* — опитала се бе да се пошегува тя с най-добрата си приятелка, Тара, която бе дошла в Лос Анджелис за морална подкрепа през уикенда след срещата й с Алекс за разделяне на имуществото. — Господи, наистина ли току-що използвах думата divorcee? — простена тя. — Звучи като излязло от „Истинските съпруги“.
	[* Разведена жена (фр.). — Б.пр.]
	Беше си изливала мъката пред Тара над чаши с коктейли в „Нора“, еклектичен американски ресторант в Уест Холивуд.
	— Не разбирам какво се случи. Та вие бяхте луди един за друг — казала бе Тара.
	Това бе най-трудното от всичко. В началото връзката им наистина беше страхотна. Вихреното им ухажване беше вълнуващо и романтично — бяха се срещнали в един ресторант по време на частно парти, давано от общ приятел, и когато Алекс бе открил, че Джесика е федерален агент, я бе помолил за мнението й относно сюжета на един трилър, който обмисляше да продуцира. Бяха си намерили място на бара и прекараха остатъка от нощта в разговор, оставайки чак докато заведението затвори. Беше я попитал дали може да я види отново на следващия ден и просто така, двамата бяха започнали да излизат заедно и Джесика обожаваше това, че той не играеше игрички. По онова време различните им професионални светове бяха нещо хубаво: на него му харесваше, че тя не бе част от филмовата индустрия, а тя на свой ред намираше историите му от кухнята на Холивуд за приятно разнообразие от сериозността, с която се сблъскваше често в работата си.
	Проблемите започнаха около година след като се ожениха. Първоначално бяха дребните неща, като това, че тя никога не можа да хареса напълно приятелите му, с които се срещаха страшно много. Те до един бяха филмови продуценти и почти не говореха с Джесика, напълно безразлични към всеки и всичко, което не беше свързано с Холивуд. С това Джесика можеше да се справи — беше се оженила за Алекс, не за приятелите му, и можеше да преглътне компанията на няколко задника заради мъжа, когото обичаше. Далеч по-тревожен обаче бе начинът, по който Алекс се променяше, когато беше с тях, превръщайки се от мъж, който бе саркастичен, и остроумен, и обожаваше филмите, в мъж, който бе арогантен, интересуваше се твърде много от външния вид и предпочиташе да разменя с приятелите си подигравателни обиди по адрес на актьори, писатели и режисьори много повече, отколкото да обсъжда нещо съществено.
	В крайна сметка обаче, не неговата, а нейната кариера се бе превърнала в истински проблем. Тя бе започнала да се занимава с разследвания под прикритие и бе постигнала немалък успех. Работата наистина й харесваше, семената на желанието да работи под прикритие навярно бяха посяти още когато беше на осем години и бе направо обсебена от повторенията на „Жената чудо“. Начеващата феминистка в нея обожаваше как всеки път лошите допускаха огромната грешка да подценят Даяна Принс.
	Само ако ФБР можеше да измисли ласо на истината, което да комбинира с деловите си костюми…
	Единственият недостатък на работата под прикритие, разбира се, бе нейната непредсказуемост. Много от срещите й се провеждаха вечер и се случваха без почти никакво предупреждение. На няколко пъти се бе наложило да отмени уговорката си за вечеря с Алекс, а веднъж и ваканцията, която бяха планирали в Кабо Сан Лукас. Беше се почувствала ужасно и се бе опитала да пренасрочи ваканцията, но скоро след това Алекс бе отишъл да снима филм в Торонто и пътуването бе забравено.
	Капката, която преля чашата, бе случилото се преди осем месеца. Помолили я бяха да помогне с разследването на един член на общинския съвет, когото подозираха в приемане на подкупи за кампанията по преизбирането му. Като част от разследването, Джесика и един неин колега трябваше да се престорят, че са двойка и да посетят заедно няколко от срещите за набиране на средства за съветника, за да видят кои от дарителите получават особено специално отношение.
	От самото начало Алекс беше против участието й в разследването.
	— Сигурна ли си, че само се преструвате на двойка? — попитал бе, точно преди едно от онези събирания, облегнат на вратата на спалнята, докато я гледаше как вдига ципа на роклята си.
	— Естествено, че само се преструваме.
	Беше й задал същия въпрос и предишния път и тя полагаше големи усилия да не се засегне от онова, което намекваше. Та той правеше филми, за бога — всичко в неговата работа се въртеше около играта наужким.
	Тъй като нямаше никакво желание да водят този спор точно сега, Джесика закопча роклята си и му се усмихна, опитвайки с шега.
	— Как изглеждам? Не като агент под прикритие, надявам се.
	Очите му се плъзнаха по нея.
	— Не ти купих тази рокля, за да я носиш, когато си с друг мъж — отвърна той студено.
	Е, добре.
	Очевидно дните, в които му харесваше да я вижда издокарана, бяха отминали. Джесика бе свалила роклята, оставяйки я на пода в спалнята, и без да каже нито дума, си беше облякла нещо друго и бе излязла.
	За съжаление, случаят се проточи по-дълго, отколкото се очакваше и това едва ли би могло да се случи в по-неподходящ момент. Две седмици след скарването за роклята беше премиерата на един от филмите на Алекс и тъй като все още беше ангажирана с разследването, тя не бе имала възможност да отиде.
	— Навсякъде ще гъмжи от папараци — не мога да рискувам някой да види снимката ми и да си спомни, че ме е забелязал на една от онези срещи за набиране на средства. Толкова съжалявам, Алекс.
	И наистина беше разстроена — естествено, че искаше да го придружи в този важен за него ден. Ала всичките й думи бяха напразни — беше й толкова ядосан, че в продължение на два дни почти не говореше с нея.
	В нощта на премиерата той остана навън до късно, отивайки на партито за актьорите и екипа на филма. Джесика го чака да се прибере, тъй като искаше да научи подробностите, ала когато най-сетне си дойде, той беше в потиснато настроение и заяви, че не му се говори.
	След това отношенията им така и не можаха да се върнат в релсите. Напрежението между тях се засилваше, докато най-сетне, по време на закуската една сутрин, тя предложи да отидат на брачен консултант.
	— Вече се свързах с бракоразводен адвокат — отвърна Алекс, без да я поглежда в очите.
	Джесика дълго мълча, гърлото й се бе свило от завладялата я емоция.
	— Добре. В такъв случай ще се изнеса този уикенд. — И като стана от масата, отнесе съдовете си в мивката.
	— Джес, не е нужно да…
	— О, мисля, че е нужно, Алекс — прекъсна го тя саркастично, избърсвайки сълзите от бузите си, докато излизаше от стаята.


	Джесика прибра съдебното решение в плика и го остави настрани.
	Стига си се самосъжалявала, Харлоу.
	Погледът й се спря върху папката с джаксънвилския случай до куфарчето й. Тази роля под прикритие бе точно от каквото се нуждаеше, нещо, в което да се хвърли с главата напред. Нещо, което да отвлече мислите й. След като беше прекарала последните шест месеца, чудейки се какво се беше объркало в брака й, щеше да е хубаво просто да изключи тази част от мозъка си за известно време.
	Така че тя отвори папката, настани се удобно на масата с чашата си с вино „Майната му“, ето че вече съм официално разведена и започна да си води записки.
	Време бе да покаже на момчетата от чикагския офис колко струва.


>	3

	Когато пристигна в офиса във вторник сутринта, Джон завари много от колегите си от отряда, скупчени около бюрото му.
	— Вижте кой се завърна — каза Раян и заръкопляска бавно, докато той се приближаваше. — Е, толкова ужасно ли беше, колкото се говори?
	— Дори повече — отвърна Джон. И болките в мускулите му го доказваха. Докато вземаше душ тази сутрин, здравата беше изругал, когато се опита да вдигне ръце, за да си измие косата.
	— Нонстоп физическа подготовка, а? — попита Джим, друг от приятелите му от отряда.
	— Да кажем само, че дадоха тон, като на първата сутрин ни събудиха в четири сутринта за тест за издръжливост. Плуване, бягане и изкачване на стълби, облечени с двайсеткилограмови жилетки и носейки петнайсеткилограмов таран… без никакви почивки. И това беше един от лесните дни.
	Подборът на кадри за ОСЗ, както Джон и останалите „избраници“ бързо бяха открили, целеше да прекърши кандидатите както психически, така и физически, така че да открият онези, които щяха да се справят най-добре в ситуации на високо напрежение. И действително, тренировките и тестовете, на които бяха подложени, не бяха шега работа. В рамките на тези две седмици Джон се беше катерил по тясна стълба до една решетка двайсет метра над земята, без предпазна мрежа, която да го улови, ако падне. Вървял бе със завързани очи под вода в продължение на двайсет метра, носейки петнайсеткилограмов товар, участвал бе в симулация на спасителна операция, докато онези, които го оценяваха, го наблюдаваха. Спал бе в претъпкани палатки и казарми по не повече от един-два часа на нощ и бе подложен на изпитание, в което кандидатите трябваше да пробягат разстоянието до езерото с голям сал на гърба и да гребат с всички сили към една цел, докато над тях хеликоптер летеше ниско над водата, за да ги забави.
	С други думи — две седмици на същински ад.
	И точно това, от което Джон беше имал нужда.
	Все още чувстващ се като глупак, задето не беше разбрал, че гаджето му е чукало един от неговите приятели зад гърба му, той се беше появил за подборната програма преливащ от гняв и от енергия, която да изгори. Но от онази първа сутрин, когато го бяха събудили в четири сутринта и му бяха казали да си сложи двайсеткилограмовата жилетка, за едно „леко“ упражнение, той бе престанал да мисли за скапаното състояние на личния си живот. Вместо това бе повикал на помощ рейнджърската си подготовка, съсредоточавайки се само върху две неща: да оцелее и да изпълни нарежданията, които му даваха, възможно най-добре.
	Нямаше представа с какво мнение бяха останали специалистите по подбора за него. За да ги объркат още повече, по време на целия процес кандидатите (към които се обръщаха не по име, а с номера върху дрехите им), не получаваха никаква обратна връзка — нито положителна, нито отрицателна. Ала в известен смисъл това нямаше значение. Джон бе дошъл, за да докаже нещо на Пайзър, вземайки участие в програмата за подбор на кадри на ОСЗ, ала може би имаше нужда да докаже нещо и на себе си.
	И когато в края на двете седмици се изправи, потен, гладен, изтощен, с крещящи от агония мускули и все пак готов да посрещне всяка гадост, която подбиращият екип решеше да му сервира, усети, че се чувства учудващо… добре. Да прекараш четиринайсет дни на режим екстремна ситуация поставяше нещата в перспектива.
	— Е, радваме се, че се върна. — Раян го потупа дружески по рамото. — И съм сигурен, че говоря от името на всички, когато казвам… — Той си придаде престорено озадачено изражение: — Човече, какво стана с косата ти?
	Останалите се разсмяха, а Джон се ухили и прокара ръка през нея.
	— Реших, че е време за промяна.
	Обикновено носеше косата си малко по-дълга, като се имаше предвид, че беше трудно да играеш ролята на някой забъркан в организирана престъпност, ако имаш подозрително спретнатия вид на федерален агент. Ала тъй като не беше добра идея косата непрекъснато да ти влиза в очите, докато в продължение на две седмици си подложен на тежки физически изпитания, а опашката не се връзваше с бойната каска, той я беше подкъсил, преди да отиде на пробите за ОСЗ.
	Джин се престори, че избърсва една сълза.
	— Ама… аз дори не можах да се сбогувам с мъжкия кок.
	— Още ли продължаваш с това? — попита Джон сухо.
	Един-единствен път бе допуснал грешката да дойде на работа с вързана коса и човече, колегите му го бяха направили на нищо. В продължение на две седмици всеки път, щом влезеше в офиса, неизменно чуваше: Рапунцел, Рапунцел! Разпусни си косата!
	За щастие, цветистите коментари за косата му бяха забравени, когато Брандън, един от по-младите агенти, присъединил се наскоро към екипа, се приближи до тях с широка усмивка.
	— Познайте с кого пътувах в асансьора току-що.
	— С директора? — подкачи го Раян.
	— Новата агентка.
	С това начаса привлече вниманието на цялата група.
	— Е, верни ли са слуховете? — попита Джаред нетърпеливо.
	— Имаме ли визуално потвърждение, че е сладка? — поиска да узнае Раян.
	Брандън се облегна на бюрото, очевидно наслаждавайки се, че разполага с вътрешна информация.
	— Имаме, и още как.
	Джон очевидно беше в неведение.
	— За какво говорите?
	— Ами да, вчера ти не беше тук — каза Брандън. — В отдела за борба с корупцията постъпи нова агентка под прикритие. Говори се, че е бивша адвокатка. Чух, че подкачила Сам Уилкинс за това, че е бил в Йейл.
	— Какво им става на тези бивши адвокати с техните университети? — Раян смушка Джон. — Хей, колко дипломи са нужни на един агент от отдела за финансови престъпления, за да разбере как да използва пистолета си?
	Джон си придаде престорено учудено изражение.
	— Позволяват на агентите от финансови престъпления да използват пистолети?
	И се ухили, когато останалите се разсмяха. Да, шегата беше стара. И в действителност в отдела за борба с корупцията, както и в останалите отдели за ненасилствени престъпления, имаше немалко наистина добри агенти. Дори бившите адвокати, трябваше да признае Джон, въпреки че някои от тях се имаха за по-изискани и интелектуални от всички останали.
	Не че беше предубеден спрямо бившите адвокати.
	Е, добре де, може и да беше мъничко предубеден.
	Имаше една жена, с която беше запознал в Академията, бивша адвокатка, която беше работила във водеща чикагска кантора, преди да се присъедини към ФБР. От целия клас само тя и Джон бяха от Чикаго и при обикновени обстоятелства това би трябвало да допринесе за приятелски отношения между тях.
	Но не и в този случай.
	Защото в този случай бившата адвокатка се бе оказала истински трън в задника.
	О, вижте ме само, толкова съм умна с дипломата си по право от Станфърд, че би трябвало да водя часовете, вместо да седя тук заедно с вас, загубеняци.
	Е, добре де, може и да не беше казала точно тези думи, но именно до това се свеждаше отношението й. Беше умна и с бърза мисъл, притежаваше естествен талант в разпитите и несъмнено беше звездата на класа.
	И с удоволствие му го беше навирала в носа при всяка удала й се възможност.
	За щастие, тази жена беше в другия край на страната, в Лос Анджелис, където несъмнено смайваше целия офис с невероятната си брилянтност.
	— Нещо друго за новата агентка? — попита Раян Брандън. — Като например, необвързана ли е?
	— Да си дойдем на думата, а? — каза Джон на Раян.
	— Хей, смили се над онези от нас, които вкъщи не ги чака страхотно гадже — не му остана длъжен Раян.
	Е, добре. Джон се прокашля, отбелязвайки си наум, че е време да започне да подхвърля леки намеци, че двамата с Алиша вече не са двойка.
	— Поне научи ли името й? — попита Джим.
	— Всъщност научих го. Казва се… — Брандън не довърши и придоби смутен вид, забелязал ръководителя на екипа им, специален агент Рийс Гунар, да се приближава.
	— Колкото и да ми с неприятно да разтурям този кръжок по шев и кройка, господа — сухо каза Гунар, — Шепърд има среща с главния агент.
	Това беше новина за Джон.
	— Така ли?
	— Току-що се чухме по телефона и той каза да те изпратя при него. — Гунар спря поглед върху подстриганата коса на Джон и ъгълчетата на устните му потръпнаха. — Оо, тъкмо когато кокът ти започваше да ми харесва…
	Джон вдигна очи към тавана и поклати глава.
	Сериозно? Един-единствен път.


	В края на коридора на дванайсетия етаж асистентката на главния специален агент даде знак на Джон, че може да влезе.
	— Заповядай. Господин Маккол те очаква.
	Ник вдигна поглед от компютъра си, когато Джон почука и прекрачи прага.
	— Агент Шепърд. Или си издържал подбора — в който случай ти свалям шапка, — или си се провалил и през последните дни си бил в напълно неразрешена ваканция.
	Джон се настани на един стол пред бюрото му.
	— Ако това беше ваканция, определено трябва да си намеря нов туристически агент.
	Ник се засмя.
	— Кога ще разбереш дали си приет?
	— След няколко седмици.
	Както му бяха обяснили, процедурата по вземането на решение се състоеше от няколко етапа. Ако беше спечелил препоръката на служителите по набиране на нови агенти, кандидатурата му щеше да бъде прехвърлена за одобрение от Тактическия раздел на Бюрото, както и от Отдела за подбор на лидери на средно ниво.
	— И кога трябва да се явиш пред ПУНО?
	ПУНО или Подготвително училище за нови оператори беше осеммесечна програма, която се провеждаше в Куантико всяка година за новопостъпилите в ОСЗ.
	— Втората седмица на септември.
	Ник кимна.
	— В такъв случай няма да ти възлагаме дългосрочни разследвания, докато не получиш отговор. Чух се с Гунар и той ми каза, че имаш предостатъчно доклади, с които да си наваксаш сега, когато вече не се налага да пътуваш всяка седмица до Детройт.
	Джон си представи огромната купчина документи върху бюрото си.
	Май предпочиташе да прекара още две седмици измъчван и умиращ от глад.
	Ник се ухили.
	— Помислих си, че ще реагираш по този начин, така че си позволих волността да ти възложа едно краткосрочно разследване. Стига да нямаш нищо против отново да попътуваш. — Той взе една папка от бюрото си и му я подаде. — Офисът в Джаксънвил се нуждае от двама чикагски агенти, които да им помогнат в една операция. Ще бъде малко по-различно от обичайните ти роли.
	Заинтригуван, Джон пое папката и прегледа набързо резюмето на джаксънвилските агенти.
	— Дялово финансиране? Това действително е нещо ново за мен.
	— Реших, че няма да е зле да те оставим да се позабавляваш малко, при положение че това може да е последният ти случай под прикритие.
	Последният му случай под прикритие. Думите бяха горчиво-сладки.
	— Виждам, че са поискали двама инвеститори — каза Джон.
	— Ще си партнираш с агент от отдела за борба с корупцията. Тя е нова — дойде при нас едва вчера. — Ник си погледна часовника. — Всъщност всеки момент трябва да се появи. Помолих я да се срещнем тази сутрин, за да прегледаме подробностите по случая.
	Интересно… новата агентка. Новата сладка агентка, както се говореше. Джон отсега можеше да си представи лицата на колегите си от екипа, когато научеха за това.
	— Откъде идва? — попита небрежно.
	— Лос Анджелис. Но също като теб, и тя е от Чикаго… което ви прави съвършени за това разследване. Без дори да се налага да се преструвате, можете да превъзнасяте пицата с дебела кора, да обяснявате разпалено защо „Къбс“ са отборът на Америка и как кетчуп в хотдога би трябвало да е федерално престъпление.
	Джон беше напълно съгласен с всичко това, ала вниманието му беше привлечено от нещо друго, което шефът му беше казал току-що.
	— Работила е в лосанджелиския офис?
	— През последните шест години. — Ник наклони глава. — Което означава, че е завършила горе-долу по времето, когато и ти, нали?
	И още как. Което означаваше, че това или бе огромно съвпадение, или му предстоеше да се изправи очи в очи с единствения човек, който не само бе успял да го подлуди в Академията, но и бе съумял да го накара да изглежда като пълен задник.
	Преднамерено.
	Ник погледна към вратата и се усмихна.
	— А. Тъкмо навреме. Точно говорехме за теб. Агент Харлоу, бих искал да ти представя специален агент Джон Шепърд, другият „съмнителен чикагски предприемач“.
	Джон затвори очи за миг, а после се изправи и се обърна.
	Ето я и нея, застанала на прага в ушития си по мярка сив костюм и токчета, лъскава и елегантна… самото въплъщение на агент от отдела за финансови престъпления.
	Косата й обаче беше различна. Все така топло руса, ала вместо на дълга опашка, както я носеше в Академията, сега тя падаше до раменете й в права, изискана прическа.
	— Джон — каза тя и светлосините й очи се разшириха изненадано.
	— Здравей, Джесика.
	Близо петнайсет хиляди специални агенти, пръснати на територията на Съединените щати в петдесет и шест офиса, а именно тя трябваше да се появи в Чикаго за онова, което вероятно щеше да бъде последното му разследване под прикритие.
	Като негов партньор.
	А той си мислеше, че пробите за ОСЗ бяха ад.


>	4

	Джон Шепърд.
	Не можеше да отрече, че срещата им в кабинета на новия й шеф я беше хванала неподготвена. Като за начало, той би трябвало да е в Куантико като част от Отдела за спасяване на заложници и в този момент да участва в някое бойно учение с истински патрони или пък да се катери по обгърната в пламъци десететажна сграда. Вероятно надолу с главата, държейки се за тухлите само с кутретата на краката, просто за допълнителна доза адреналин.
	И освен това, леле, изглеждаше различно от последния път, когато го беше видяла.
	Преди шест години Джон Шепърд се беше появил в Академията на ФБР, изглеждащ досущ като бивш рейнджър. С войнишки късата си коса, кобалтовосини очи и близо сто деветдесет и пет сантиметра железни мускули, той сякаш въплъщаваше американския идеал.
	Ала мъжът, застанал пред нея сега, изглеждаше… по-корав. Нямаше я войнишката подстрижка — наситенозлатистата му коса падаше небрежно на пластове, малко по-дълги от обичайното. Нямаше я и самобръсначката му, поне ако се съдеше по небръснатата сякаш цяла седмица брада, която покриваше силната линия на челюстта му.
	Не носеше вратовръзка, забеляза тя. Само разкопчана на врата риза под сакото. Строго погледнато и двете бяха в разрез с дрескода на ФБР.
	Не че искаше да каже нещо.
	— Ама че съвпадение! — каза тя, съвземайки се от първоначалната изненада, и си лепна усмивка заради новия си шеф, докато влизаше в кабинета.
	Ник посочи между тях двамата.
	— Познавате ли се?
	— С Джесика бяхме в един и същи клас в Академията — обясни Джон. Ако се съдеше по безгрижния му тон, той също нямаше намерение да остави главния агент да научи за сблъсъка им на характери.
	— Колко интересно. Малък свят, а? — каза Ник.
	— Определено.
	— И още как — съгласи се Джесика в същия миг.
	Двамата се спогледаха и се засмяха, сякаш всичко това беше толкова забавно. Ха, ха, ха, каква приятна изненада… да, истинско чудо би било, ако успееха да довършат разследването, без да се хванат за гушите.
	— Е — плесна с ръце Ник. — След като вече се познавате, смятам, че можем да започваме. Джесика, ако си имала възможност да прегледаш случая, защо не запознаеш Джон с него?
	— Разбира се.
	Тя потисна не съвсем дружелюбните си чувства към човека, седящ до нея, и се залови за работа. Все пак беше професионалистка и на всичкото отгоре — опитен агент под прикритие. Можеше да се преструва на мила не по-зле от когото и да било.
	Макар че, нямаше как да не отбележи наум, този адски секси, движа-се-със-съмнителни-типове вид, който Джон имаше, определено не навеждаше на мисли за дялово финансиране.
	Отбеляза си също така колко бе доволна, че бе отбелязала само наум това, че Джон Шепърд изглежда адски секси.
	Както и да е.
	— Обект на разследването е Патрик Блеър, кмет на Джаксънвил, Флорида — започна тя. — Син на гимназиална учителка и лейтенант от флота, Блеър следва право в университета на Флорида и на двайсет и шест години става най-младият градски съветник в историята на Джаксънвил. В доклада, който колегите ни изпратиха, няма снимка, така че тази сутрин свалих една от интернет. — Тя я подаде на Джон. — Направих копие и за вас, агент Шепърд.
	В отговор на сладкия й тон той я стрелна с толкова мрачен и навъсен поглед, че Джесика почти очакваше да чуе гръмотевичен тътен.
	Вярвай ми, здравеняко. Чувството е взаимно.
	— Четири години по-късно, Блеър се кандидатира за кмет и губи само с три хиляди гласа от пенсиониран съдия, явил се като независим кандидат — продължи тя. — След четири години участва в следващите избори с кампания, наблягаща на опита му като градски съветник и фокусирана върху икономическия растеж на Джаксънвил. Печели и става вторият най-млад кмет на един от двайсетте най-големи града в Щатите. Популярността му продължила да расте, особено след като подкрепил приемането на закони, целящи да съживят ключови квартали с помощта на частни инвеститори, и по-рано тази година бил преизбран за втори мандат с впечатляващите осемдесет и пет процента от гласовете на избирателите. Очевидно е харизматичен и особено популярен сред женския електорат. — Джесика се усмихна. — Сигурна съм, че няма нищо общо с това, че е необвързан и наскоро бе включен в класацията на списание „Пийпъл“ за „Най-секси съвременни политици“.
	Джон изпръхтя и запрелиства папката в скута си.
	— Е, къде е проблемът?
	— Проблемът е, че златното момче на Джаксънвил си има страничен бизнес: приема подкупи в замяна на политически услуги — обясни Джесика. — Разследването започнало преди осемнайсет месеца, след като един местен лобист се свързал с агенти от джаксънвилския офис с информация, че друг лобист, Антъни Морано, уреждал подкупи за кмета. Информацията се оказала вярна и след като двама агенти посетили Морано у дома му и си поприказвали с него за преимуществата на това да сътрудничи на ФБР, след като е бил хванат в опит да извърши престъпление, той се обърнал срещу Блеър и се съгласил да носи скрит микрофон. Благодарение на него джаксънвилските агенти научили, че Блеър взема подкупи от няколко строителни предприемачи. И не говорим за дребни сумички — тези типове му плащат от порядъка на петдесет хиляди всеки път, когато се нуждаят от съдействие за получаването на всякакви разрешения за отреждане на терени и райониране. Симпатична уговорчица — стига цената да е достатъчно добра, Блеър се обажда на един-двама приятели от Комисията за контрол върху използването на земята и като с магическа пръчка всички пречки, с които един предприемач би се сблъскал обикновено, изчезват.
	— Разполагаме ли с някакво доказателство, че другите общински служители също вземат подкупи? — попита Джон, срещайки очите на Джесика.
	Тя не отговори веднага, върнала се шест години назад, към многобройните пъти, когато бе виждала същия този съсредоточен, решителен блясък в сините му очи. Само дето, когато тя беше наблизо, този поглед обикновено бе съпътстван от раздразнено стисната челюст.
	А, да. Ето я и нея.
	— Това бе един от въпросите, които зададох на агент Лийвит от Джаксънвил, когато тази сутрин му се обадих, за да се запознаем — отговори Джесика. — Каза, че доколкото им е известно, единственият корумпиран е Блеър. Няма никакви доказателства, че останалите общински служители дори подозират, че той печели от тази схема — според тях просто помагат на кмета, когато ги помоли за услуга. Чисто и просто са политици.
	— Имат ли представа колко пари от подкупи е прибрал Блеър досега? — попита я Ник.
	— Около петстотин хиляди. Според прокуратурата проблемът е там, че досега всички, които знаят за подкупите от първа ръка (Морано и предприемачите), също са част от тази схема. Когато дойде време за арести, знаем как ще се развият нещата — те до един ще се обърнат против Блеър в замяна на споразумение за намалена присъда. Което, макар и полезно, ги оставя уязвими по време на кръстосания разпит — могат да бъдат обвинени, че просто казват онова, което обвинението иска от тях, за да спасят собствената си кожа.
	— Проблем, който би ни притеснявал далеч по-малко, ако прокуратурата разполагаше и с показанията на двама агенти под прикритие, притежаващи непосредствено знание за схемата — допълни Ник.
	— И тук се появяват двамата „съмнителни предприемачи от Чикаго“ — каза Джон.
	Именно.
	— Всички детайли са вътре. — Джесика посочи папката в ръцете му. — С теб ще се престорим на партньори от успешна инвеститорска компания от Чикаго, която иска да отвори ресторант в Джаксънвил. Морано ще ни уреди среща с кмета, под претекст, че искаме да обсъдим няколко проблема с разрешителните за строеж и райониране, на които сме се натъкнали с имота, който сме си харесали. Оттам продължавате сами.
	Ник облегна ръце на бюрото.
	— Вече информирах офиса в Джаксънвил за ограниченото време, с което разполагаш — каза той на Джон. — Увериха ме, че няколко пътувания ще ви бъдат достатъчни, за да приключите разследването. Честно казано, Блеър или ще се налапа въдицата, или няма.
	— Веднага ще се заема със създаването на образа си — рече Джон.
	— Чудесно. — Ник се усмихна широко. — Между другото, когато говорих с колегата от Джаксънвил, той спомена, че като част от прикритието ще ви настанят в някакъв адски шикозен хотел на плажа Понте Ведра. Така че, докато отпивате от коктейлите си на брега на океана и с умиление си спомняте доброто старо време, не забравяйте на кого сте задължени за това назначение.
	Джесика и Джон се засмяха, сякаш наистина беше страшно забавно. Ха-ха… доброто старо време в Академията.
	Да, определено го бяха закъсали.


>	5

	Джон излезе сам от кабинета на главния, възползвайки се от възможността да изчезне, когато Ник задържа Джесика, за да я попита как е минал първият й работен ден.
	Отправи се към асансьорите и натисна копчето малко по-силно, отколкото се налагаше. Докато се взираше в затворените врати на асансьора, изимитира наум самоуверения й глас.
	Това бе един от въпросите, които зададох на агент Лийвит от Джаксънвил, когато тази сутрин му се обадих, за да се запознаем.
	Естествено, че вече беше поела контрол и се бе обадила в джаксънвилския офис, за да се представи. И естествено, че вече познаваше случая като петте си пръста, въпреки че работеше в чикагския офис от колко, пет минути? Ето това беше Джесика Харлоу, един наистина специален, специален агент.
	О, да.
	— Шепърд.
	За вълка говорим.
	Той се стегна и се обърна с усмивка.
	— Да, агент Харлоу? С какво мога да бъда полезен?
	В отговор на сухия му тон тя му хвърли толкова студен поглед, че би могъл да замрази и деветте кръга на Дантевия ад… девет от многобройните места, където би предпочел да бъде, пред това, да работи заедно с нея по този случай.
	— Виж, и аз не съм във възторг. — Говорейки тихо, тя спря до него пред асансьора. — Мислех, че досега би трябвало да си част от Отряда за спасяване на заложници.
	— А аз мислех, че ти би трябвало да си в Лос Анджелис.
	Нещо припламна в очите й за миг, но после тя сви рамене.
	— Промяна в плановете.
	Асансьорът пристигна и те се качиха. Джесика натисна копчето за седмия етаж, където се намираше отделът за борба с корупцията. Застанал в другия ъгъл, Джон натисна копчето за петия етаж.
	Вратите се затвориха и двамата се обърнаха един към друг. Тя скръсти ръце на гърдите си и впи в него кристалносините си очи, които толкова умело можеха да крият чувствата й.
	Както той прекрасно знаеше.
	— Ще трябва да измислим нещо — заяви тя. — Предполага се да си партнираме в това.
	Да, много ти благодаря — като професионалист, той го знаеше много добре. Направи стъпка към нея.
	— Нарича се работа „под прикритие“, Харлоу. Ако мога да се преструвам, че съм наемен убиец, който търси да си купи оръжие, смятам, че ще съумея да се справя и с ролята на богат инвеститор, който иска да заобиколи няколко жалки градоустройствени закони. — Дори богат инвеститор, който очевидно бе достатъчно голям мазохист, за да се забърка с някой като нея.
	Професионално погледнато.
	— Жалки градоустройствени закони? — повтори тя.
	О, ето че я беше ядосал. Колко хубаво — очевидно можеха да продължат оттам, откъдето бяха спрели последния път.
	Тя се приближи още повече към него, отмятайки глава назад, за да срещне погледа му. Джон беше по-висок от нея с повече от трийсет сантиметра, макар да не можеше да не забележи, че беше малко по-висока на скъпите си на вид обувки с осемсантиметрови токчета.
	— Обект на това разследване е кметът на тринайсетия по големина град в Съединените щати. Според мен това не е нещо дребно. — Тя махна към небръснатата брада и косата му. — И макар да разбирам, че този вид, сякаш си излязъл от „Синове на анархията“, ти спечелва симпатиите на трафикантите на оръжие и наемните убийци от света на организираната престъпност, не смятам, че ще се впише особено добре в тази операция.
	— Тринайсетият по големина град в Щатите? — изсумтя той. — Точно колко часа прекара снощи в преглеждане на случая?
	Тя се усмихна сладко-сладко, докато асансьорът спираше на нейния етаж.
	— Достатъчно, за да взема преднина пред теб.
	Вратите се отвориха и тя му помаха дружелюбно, надявайки си отново маската на дружелюбен колега. — Толкова се радвам, че отново се видяхме, агент Шепърд. Доскоро.
	Джон я проследи с поглед как се отдалечава уверено по коридора, докато вратите на асансьора се затваряха между тях. Достатъчно, за да взема преднина пред теб.
	Не задълго, сладурче.
	Време бе да се залови за работа.


	— Хотел „Понте Ведра“? Звучи добре — обади се Тара от дневната. — Имат ли спа?
	В спалнята, Джесика се погледна в огледалото на вратата на дрешника.
	— Да, но се съмнявам, че ще имам възможност да го използвам.
	— Хей, ако се предполага, че си богата бизнесдама, смятам, че ще трябва да го направиш — отвърна Тара.
	Звучеше съблазнително, но Джесика се съмняваше, че изтърканият претекст „но моята героиня наистина се нуждаеше от топъл масаж с бамбук“ ще мине пред скръндзите в Покатело, Айдахо, където се намираше финансовият отдел, отговарящ за разходите на персонала. А сега, когато отново беше необвързана и се издържаше със заплатата на държавен служител, посещения в спа центровете на петзвездни хотели определено не се вместваха в личния й бюджет.
	Тя спря, загледана в отражението си, спомнила си изведнъж двайсет и деветия си рожден ден, когато Алекс й беше подарил цял ден в един спа център в Бевърли Хилс. Бяха се оженили наскоро и все още бяха във фазата на медения месец, и когато тя се прибра вкъщи осем часа по-късно, той се държа така, сякаш я беше нямало осем седмици. С жаден блясък в очите, той я беше посрещал на вратата с две чаши пенливо вино, след което й беше свалил…
	Е, както и да е. Много вино беше изтекло оттогава. Джесика си пое дълбоко дъх, лепна си усмивка на лицето и се върна в дневната.
	— И така, в операциите под прикритие първото впечатление е страшно важно. Имайки това предвид, смяташ ли, че този тоалет казва: „Директор на компания за дялови инвестиции“?
	С чаша вино в ръка, Тара плъзна поглед по жълто-кафявата й пола и кремавата блузка с къс ръкав.
	— Миличка, този тоалет не казва нищо. По-скоро прошепва учтиво: „Здравейте, аз съм скучна“. — Тя наклони глава на една страна. — И може би мъничко сексуално незадоволена.
	Джесика я изгледа изпод вежди. Ха-ха. Макар че в това последното може и да имаше зрънце истина.
	— Не забравяй, че ще ходя на бизнес срещи.
	— Да, но костюми като този са за адвокати и счетоводители. Ако се предполага да си предприемач, ти трябва нещо делово, но и малко по-шикозно.
	Е, добре, може би имаше право.
	— Чакай малко. Мисля, че имам точно каквото трябва.
	Джесика се върна в спалнята си. Вероятно отдаваше твърде голямо значение на избора си на дрехи за този случай. Съмнително бе, особено след като щеше да бъде заобиколена от мъже, дали някой щеше да забележи, ако героинята й е облечена по-консервативно, отколкото бе обичайно в света на инвеститорите. Ала когато ставаше дума за работа под прикритие, тя беше перфекционистка, дори и в най-дребните подробности. Ако тя знаеше, че нещо не е както трябва, нямаше значение дали някой друг щеше да забележи.
	— Каква късметлийка си само, да получиш такъв интересен случай още първата седмица — обади се Тара от дневната. — Изглежда, че чикагският екип на ФБР те е посрещнал с отворени обятия.
	Пред очите на Джесика изникна намръщеното изражение на Джон.
	Нарича се работа „под прикритие“, Харлоу.
	Не думай.
	— Е, поне повечето от тях — измърмори.
	Докато тя закопчаваше колана на сакото си, Тара подаде глава в стаята и кимна одобрително при вида на впития цикламено-черен костюм с копринена блузка без ръкави, в който се беше преоблякла Джесика.
	— Е, това вече ми харесва.
	— Купих го на една разпродажба в „Сакс“.
	Три-четвъртите ръкави на сакото бяха прекалено шикозни, за да го носи на работа, но тя си го беше харесала за социални събития, защото беше един от малкото тоалети, който скриваше пистолета й и въпреки това беше сладък.
	Тара приседна на леглото.
	— Защо каза, че „повечето“ от агентите в офиса са те посрещнали с отворени обятия? Да не е станало нещо?
	Джесика разкопча тънкия колан и започна да се съблича. О, нещо се беше случило и още как… и по-точно — някой.
	— Нищо сериозно. Просто един тип, с когото бяхме заедно в Академията и който ме мрази. Което е добре, тъй като и аз не съм най-големият му фен.
	— Тип от Академията? — Тара наклони глава на една страна. — Имаш предвид Джон Шепърд?
	Джесика се сепна изненадано.
	— Откъде знаеш името му?
	— Ъм, защото името му се срещаше доста често в имейлите, които ми пращаше, докато се обучаваше.
	— Доста? — изсумтя Джесика, мислейки си, че приятелката й определено преувеличава. — Е, предполагам, че е възможно да съм го споменала един-два пъти между другото…
	— Бивш рейнджър, нали? От Чикаго? Руса коса, сини очи, с тяло като на скандинавски бог…
	— Страхотно, значи знаеш за кого говоря — прекъсна я Джесика бодро, решила, че се отклоняват от темата. — Въпросът е там, че той се върна. Е, строго погледнато, аз се върнах, но така или иначе, той работи в офиса в Чикаго и по една случайност — една гадна, жестока случайност, — ми е партньор в това разследване.
	Очите на Тара се разшириха и тя се разсмя.
	— Наистина ли? И как ще се получи?
	— Ще ти кажа веднага щом самата аз разбера — измърмори Джесика в мига, в който телефонът й звънна с известие за нов есемес. Тя отиде до нощното шкафче, взе го и видя, че съобщението е от брат й, Фин.
C>
	НЕ искаш да излизаш с хирург. Огромно его.
C$
	Сестра й, Мая, която също беше включена в груповото съобщение, отвърна почти незабавно.
C>
	Твоят тип кара мазерати. Да, определено е солта на земята.
C$
	Джесика остави телефона на шкафчето. Брат й и сестра й цял ден се разправяха така. И макар че тя обикновено на драго сърце се включваше, точно на тази тема предпочиташе да си държи устата затворена.
	— Мария и Фин се карат кой от тях да ми намери кавалер за среща.
	Тара отпи глътка вино.
	— И какво мислиш ти по въпроса?
	— Ами, след двайсет и две години съм им свикнала да се джафкат непрекъснато. Сигурно е, защото са близнаци.
	Тара я изгледа над чашата си.
	— Имах предвид, какво мислиш ти за това, да отидеш на среща?
	О, да, Джесика знаеше какво бе имала предвид, просто се бе опитала да отвърне с шега. Опит да отклони въпроса, би казала майка й, която бе психоложка, също както и склонността й да става мъничко саркастична, когато заемеше отбранителна позиция.
	— Разводът е окончателен, така че вероятно е време да се върна в играта. — Постепенно да се върна в играта, подчерта наум, докато се настаняваше на леглото до Тара. — Ала подобни запознанства с тези господа Самото съвършенство на брат ми и сестра ми, ми се струват прекалено… официални. — Тя извъртя шеговито очи. — Пък и представи си, че наистина харесам някого от тях. До края на живота си ще трябва да живея с факта, че Фин или Мая са се оказали прави.
	Сладурче, отново отклоняваш въпроса.
	Знам, мамо, благодаря.
	— Досещаш се какво ще ти кажа — заяви Тара. — Майната му на господин Правилния. Сега трябва да се забавляваш. С някой господин Съвсем неправилния, когото най-безсрамно ще използваш за мръснишки секс без обвързване, докато и двамата не осъзнаете, че времето ви заедно е изтекло и се разделите съвсем приятелски и без помен от чувство на вина.
	— Ама това случва ли се наистина? — попита Джесика.
	— Чувала съм, на теория, че е възможно. — Тара се усмихна и стисна ръката й. — Така че да караме полека. Ще ти направим профил в Тиндър, ще излезеш на няколко срещи на кафе, може би на по питие, и ще видиш накъде ще поемат нещата. Хубаво ще бъде отново да се върнеш в играта, нали?
	Всъщност… Джесика май наистина започваше да се настройва за това. Може би действително щеше да е забавно. Никога не беше ходила кой знае колко по срещи, така че сега бе шансът и да си поживее, да се порадва на новото си необвързано положение и — както се казваше — да се върне обратно на седлото. Пък и след като беше прекарала последните шест месеца, чувствайки се виновна и наранена, и чудейки се къде се беше объркал бракът й, малко забавления щяха да й се отразят добре.
	— Да, този план определено ми харесва — каза тя. — Има обаче един малък проблем — не мога да имам профил в Тиндър, докато работя под прикритие. Прекалено рисковано би било да кача снимката си на подобен сайт с истинското си име.
	Тара примига.
	— А, да. Естествено. — Тя се облегна назад. — Значи никакви сайтове за запознанства. Хм.
	Когато приятелката й, придобила объркано изражение, не каза нищо повече, Джесика се разсмя.
	— Е, хайде де. Ходенето по срещи не може да се променило чак толкова през последните четири години. Така де, хората все още се срещат и без сайтове за запознанства, нали?
	Тара кимна бавно.
	— Ами, да… чувала съм, че е възможно. На теория.
	Определено не можеше да се нарече обнадеждаващ отговор.


	След като Тара си тръгна, Джесика си облече пижама и се настани, за да вечеря пред телевизора: купичка оризово мюсли и последната чаша от майната-му-официално-съм-divorcée вино. Спомняйки си, че беше изключила звука на телефона си заради съобщенията, прелитащи между брат й и сестра й (МОЯТ тип бяга маратони; МОЯТ тип е колекционер на вино), тя изключи режима „не безпокойте“ и видя, че е получила няколко имейла.
	Включително и един от специален агент Джон Шепърд, състоящ се от точно четири думи.
C>
	Нуждаем се от уебсайт.
C$
	Интересно. Очевидно някой работеше до късно, запознавайки се със случая. Поправете я, ако грешеше, но нима същият този някой не й се беше подиграл едва тази сутрин задето беше направила именно това?
	Отговори му незабавно.
C>
	Позволих си волността да уредя среща с момчетата от техническия отдел утре в три и половина. Надявам се, че можеш да го вместиш в графика си.
C$
	Гробовно мълчание.
	Е, щом не искаше да отговори… Джесика остави телефона настрани, взе купичката с оризово мюсли и опита да се отпусне, докато гледаше телевизия. Ала мислите й неизменно се връщаха към въпроса, който Тара й беше задала по-рано.
	— Напомни ми. Защо с Джон не се разбирахте в Академията? — Тара се беше намръщила, мъчейки се да се сети.
	— Дълга история — смутолевила бе Джесика. История, би могло да се каже, в която храбрата героиня аутсайдер се бореше, за да се докаже в суровия свят на Академията на ФБР, докато през цялото време беше предизвиквана от злодея — самодоволен, хиператлетичен бивш рейнджър, който непрекъснато й лазеше по нервите.
	Или поне така си я спомняше в общи линии…


>	6

	Преди шест години Джесика беше пристигнала в Академията в Куантико, изпълнена с гордост и вълнение… но и адски притеснена. Кампусът на ФБР се намираше на територията на една база на морските пехотинци и когато, минавайки през двукрилата охранявана порта, бе чула звуците на изстрели в далечината и бе забелязала военен хеликоптер да прелита над главите им, за частица от секундата си беше помислила: В какво се забърках?
	Малко след като пристигна, беше научила, че е една от двете жени в клас от четирийсет и двама кандидат-агенти. На всичкото отгоре, тъй като се беше кандидатирала веднага щом се дипломира от юридическия факултет на Станфърд посредством правната програма за прием на ФБР (прескачайки изискването за минимум три години стаж), на двайсет и шест години тя беше най-младата в класа.
	— Ти си жена. Току-що си завършила скъпарски университет и имаш само една година стаж. Освен това си дребничка. — По време на последната им среща, преди тя да отиде в Куантико, специален агент Стан Рос, който я беше вербувал, беше отбелязал всички тези характеристики на пръстите на ръката си, изглеждаше особено недоволен от последното. — Да не говорим, че изглеждаш като излязла от реклама за шампоан с този… водопад от коса.
	Тя се беше усмихнала, защото през единайсетте месеца, през които познаваше Рос, това бе най-близкото подобие на комплимент, което получаваше от него.
	А после той я беше стрелнал с един от онези погледи, които бяха негова запазена марка и които казваха: Остава ми година до пенсия и много отдавна престанах да търпя глупости и тя бързо бе изтрила усмивката от лицето си.
	Добре, никакво перчене във ФБР.
	— Ще има хора, които няма да те вземат на сериозно. Хора, които ще видят красива, млада блондинка и ще си въобразят разни неща — продължил бе той. — Така че ще трябва да ги накараш да те вземат на сериозно. Не им давай никаква причина да се съмняват, че мястото ти е в Академията. Отиди там, Харлоу и им покажи колко струваш. Направиш ли това, всичко ще бъде наред. Повече от наред.
	И тогава, за нейно изумление, той се беше усмихнал (Джесика дори не подозираше, че тези мускули на лицето му все още действат), докато й протягаше ръка за довиждане.
	— Добре дошла във ФБР, Джесика. А сега върви и им дай да се разберат.
	В първия ден в Академията кандидат-агентите се бяха събрали в аудиторията, до един облечени в тъмни делови костюми. Инструкторите им бяха казали да се представят, да разкажат откъде идват и да обяснят защо искат да работят за ФБР. Това бе шанс за тях да се преценят един друг и Джесика с облекчение бе установила, че всички изглеждаха мъничко нервни и несигурни какво да очакват.
	Всички, освен един.
	Веднага беше забелязала Джон… те всички го бяха забелязали веднага. По-висок и по-едър от всички други в класа, той ги превъзхождаше до един с широкоплещестата си фигура и по войнишки късата подстрижка. За разлика от останалите, които просто се молеха да не ги изтормозят твърде много през първия ден, той изглеждаше самоуверен и спокоен, и готов за всичко.
	И по някаква причина, непрекъснато гледаше към нея.
	Забеляза го за първи път, когато дойде нейният ред да се представи. Докато стоеше пред останалите от класа и говореше за това, как е напуснала работата си като адвокат, за да се присъедини към ФБР, с крайчеца на окото си виждаше как Джон не я изпуска от поглед.
	След това, докато ги развеждаха на обиколка из кампуса, той се приближи до нея.
	— Чикаго, а? — Намигна й и се приведе към нея. — Трябва да обединим усилията си, Харлоу. Предлагам първо да обезвредим тримата от Ню Йорк.
	Шегуваше се и тя го знаеше. Пък и един от кандидатите от Ню Йорк беше надут тип с докторска степен по лингвистика, който се беше перчил с това, как говорел петнайсет малко известни езика или нещо такова, и честно казано, тя на драго сърце би го сложила на мястото му, в духа на дружеската конкуренция, разбира се.
	Ала освен това си беше спомнила думите на Рос. Ще има хора, които няма да те вземат на сериозно. И прекрасно си даваше сметка, че в този миг двамата с Джон бяха заобиколени от инструкторите и съучениците си, някои от които като че ли ги гледаха с любопитство.
	Не искаше да бъда груба с него (поне тогава все още не беше искала), ала с погледите, намигването и предизвикателно закачливия му шепот в ухото й, тя смяташе, че трябва да си изяснят нещо. Като една от само две жени в класа, определено нямаше желание да започне първия си ден в Академията, давайки на останалите повод да клюкарстват за това, че тя и невероятно сексапилният бивш рейнджър май доста са се сближили. Така че му отговори неутрално, но учтиво, след което се отдалечи и отиде да заприказва другата жена.
	Заедно бяха по-силни.
	След този първи ден, тя и останалите кандидат-агенти бяха хвърлени, както се казва, в дълбокото. Програмата включваше над осемстотин часа подготовка, разпределени в четири области: академична част, огнестрелни оръжия, решаване на казуси и практически умения. Кандидатите, които биваха оценявани през всичките двайсет и една седмици, трябваше да се справят успешно и с четирите части на програмата, за да завършат. Имаше награди за онези, които получеха най-високи оценки в академичната част, физическата издръжливост и огнестрелни оръжия.
	Без съмнение силата на Джесика беше в академичната част. Като адвокат, тя бе дошла в Академията добре запозната с основите на правото и етиката, а уоркшопът по процесуално представителство за напреднали, в който бе участвала в Станфърд, плюс годината, в която беше работила в правна кантора, й даваха допълнително предимство в техниките на разпит.
	Оказа се, че страшно я бива и в практическите упражнения. Усещаше прилив на адреналин всеки път щом получеше детайлите на новия казус и започнеше, заедно с останалите кандидат-агенти, да разследва случая — от първоначално подадения сигнал до ареста. Повечето разследвания се провеждаха в Хоуганс Али, миниградчето на Академията, в което имаше хотел, деликатесен магазин, билярдна зала, поща, няколко магазина и банка, която биваше „обирана“ два пъти седмично, и цял куп професионални актьори в ролите на престъпници, свидетели и случайни минувачи.
	Да, казусите нерядко бяха доста стресиращи и да, случваше се кандидат-агентите да пострадат — както онзи път, когато Джесика научи по трудния начин, след като получи лакът в ребрата, че на някои от актьорите им беше казано да бъдат трудни и да се съпротивляват на ареста, за да направят ситуацията още по-реалистична. И все пак, имаше нещо в това да бъде навън и да води разследване, което сякаш й идваше отвътре.
	Не чак толкова естествено, от друга страна, й се удаваше физическата част от програмата — и най-вече огнестрелните похвати и оперативните умения. В тези две области тя трябваше да дава всичко от себе си, просто за да не изостава от другите.
	Ако трябваше да посочи някаква причина, би казала, че именно оттам започнаха проблемите й с Джон: по време на физическите тренировки. Инструкторите им (садисти, облечени в панталони с цвят каки и черни ризи на ФБР) имаха задачата да ги приведат в достатъчно добра физическа форма, за да: а) преминат теста за физическа издръжливост, който всички кандидати трябваше да преминат, и б) да се справят с физическите трудности, които ги очакваха в живота им като специални агенти.
	Беше общо взето точно толкова забавно, колкото звучеше.
	Докато те им изнасяха лекции и им крещяха, Джесика и съучениците й спринтираха, бягаха на дълги разстояния, правеха лицеви опори и коремни преси, и се набираха на лостове. Освен това се боксираха, усвояваха похвати за ръкопашен бой и пробягваха Пътя с жълтите павета, дългият десет километра терен с препятствия, който минаваше през хълмисти, обрасли с дървета земи, където кандидат-агентите се катереха по стени и по скали, пълзяха в калта под бодлива тел и минаваха по опънати във въздуха мрежи.
	Преди да отиде в Академията, Джесика редовно бягаше и ходеше на йога, и смяташе, че е в добра физическа кондиция. Ала тренировките в Куантико бяха на съвсем друго ниво в сравнение с всички упражнения, които беше правила преди. И като за капак, всички в класа й бяха в добра или дори отлична форма. Което означаваше, че със своите метър и шейсет сантиметра тя се намираше в особено неизгодно положение, тъй като беше най-дребната от тях.
	Нямаше да лъже — много дни през онези първи седмици бяха трудни. Наистина трудни. Лягаше си насинена, с болка в мускулите и ядосана на себе си, че за пореден път бе завършила последна в някое състезание или спринт, или пък бе победена без особени затруднения в поредната схватка с някой от колегите си.
	Ето защо беше… дразнещо да види колко лесно се удаваше всичко това на Джон. Докато тя си скъсваше задника от работа и смяташе за победа всеки път, когато завършеше предпоследна в някое физическо предизвикателство, той печелеше всяко състезание, тренировка и надпревара, без дори да се изпоти. Което би било добре, ако не й го навираше в лицето.
	Да вземем например първия път, когато пробягаха Пътя с жълтите павета заедно. Беше едва втората им седмица и те участваха в едно състезание като отбор, заедно с още двама души. Така че тя тичаше нагоре-надолу по каменистия терен, газеше из калта, прескачаше огради и преджапваше студени, мръсни потоци (надявайки се глупавият й тампон да не протече, защото, сякаш и така не й беше достатъчно забавно, цикълът й беше дошъл тъкмо този ден, и през цялото време единственото, което чуваше, беше дълбокият, плътен глас на Джон, който й крещеше:
	— Давай, Харлоу!
	— Размърдай се, Харлоу!
	— Хвани въжето, Харлоу!
	— Изтегли се нагоре, Харлоу! Давай, давай, ДАВАЙ!
	За бога, прекрасно си даваше сметка, че е последна в отбора. Той наистина ли смяташе, че трябва непрекъснато да го обявява на всеослушание?
	Както можеше да се очаква, докато стигнат до мрежата, вече беше доста кисела.
	— Защо просто не ми завържеш едно въже през кръста и не ме теглиш до края на състезанието?
	За съжаление, сарказмът й не беше особено хапещ, поради факта, че беше толкова запъхтяна, че едва успя да изрече думите.
	Ни най-малко задъхан, той отвърна нехайно:
	— Самият аз щях да предложа да те метна през рамо, но ако си падаш по това да те връзват, Харлоу, съм навит и на план Б.
	Ха-ха, ама че смешник. Тя го бе изгледала свирепо, докато се катереше по мрежата.
	Опитай се да го направиш с менструални болки, приятелче, и ще те видим тогава колко си корав.
	След което бе стиснала зъби и бе положила още по-голямо усилие да завърши курса колкото се може по-добре.
	Или пък друг пример: веднъж, през четвъртата седмица, Джон си я беше набелязал по време на тренировката за физическа издръжливост. На инструктора им му се беше наложило да излезе от час, за да приеме спешно телефонно обаждане и бе възложил на Джон да ръководи класа, докато правеха коремни преси.
	Джон само дето не го беше разцелувал.
	— Гърбът ти трябва да е перпендикулярен на земята, Харлоу, иначе не се брои. И стига си мърдала този таз — излаял бе, докато минаваше покрай нея.
	Тя го беше стрелнала с враждебен поглед, защото сериозно ли? Наистина ли беше необходимо това? И така имаше предостатъчно инструктори, които й обясняваха, че прави всичко не както трябва; нямаше нужда от още един неодобрителен глас в хора.
	Ала тихо клокочещото напрежение между тях бе изригнало на стрелбището.
	Джесика не беше започнала с огнестрелните оръжия съвсем от нулата. В подготовка за Академията беше изкарала курс в едно стрелбище край Чикаго и освен това беше взела няколко индивидуални урока. Но определено в началото на програмата не беше най-добрият стрелец (къде ти, вероятно не беше и в първата десетка), а инструкторите им ясно бяха дали да се разбере, че повечето от кандидатите се провалят именно в частта с огнестрелните оръжия.
	О, да, никакво напрежение тук.
	В онзи ден се намираха на едно стрелбище на открито, застанали един до друг, докато стреляха по мишени на разстояние от петнайсет метра. По една случайност тя беше до Джон и по някаква причина този следобед й беше особено трудно да улучи целта. Вероятно беше изтощена, а и нарастващото й раздразнение определено не помагаше.
	Докато презареждаше своя пистолет, чу гласа на Джон от лявата си страна.
	— Очакваш изстрела и ръката ти трепва, когато стреляш. Освен това стойката ти е неправилна — заяви той спокойно.
	Е, страшно ти благодаря за съвета. Тя пъхна пълнителя с намерението просто да не му обърне внимание и да поговори с някой инструктор след края на часа, когато Джон изведнъж дойде по-близо до нея.
	Много близо.
	Сложи ръка на рамото й.
	— Разтвори крака и се наведи към него — каза, застанал зад нея.
	Когато кандидат-агентът от дясната й страна (многознаещият лингвист с докторска степен от Ню Йорк) се изхили на думите му, Джесика се изчерви. Страхотно. Точно от това се нуждаеше днес. Странно смутена от допира на Джон до кожата й, тя се дръпна от него.
	— Хей, я по-полека, здравеняко.
	Джон отстъпи назад, сякаш изненадан от тона й, и изражението му окоравя.
	— Просто се опитвах да помогна. Но щом искаш да продължиш да не ставаш за нищо, изборът си е твой.
	Джесика примига.
	Е, добре.
	Тъй като не искаше да направи още по-голяма сцена, тя си заповяда да запази спокойствие, докато Джон се връщаше на мястото си. Без окото му да трепне, той изстреля шест куршума, които до един се забиха право в центъра на мишената.
	— О, бас държа, че все за нещо ставаш — подхвърли лингвистът с докторска степен с ехидна усмивчица.
	Тъй като изобщо не беше в настроение, Джесика впи поглед в него, докато той не се прокашля и не се съсредоточи отново върху задачата.
	Тя погледна към пистолета си; имаше нужда от миг, за да се отърси от забележката на Джон. След това вдигна глава, прицели се и стреля.
	Когато го направи, усети прилив на адреналин да се смесва с гнева й.
	И в този миг нещо се промени.
	През последните няколко седмици непрекъснато се сърдеше на себе си, заради представянето си във физическите предизвикателства.
	Ала сега, за първи път откакто беше пристигнала в Куантико, изпита нещо друго, освен раздразнение.
	Беше бясна.
	Джон Шепърд смяташе, че за нищо не става, така ли? Е, тя може и да нямаше тялото на скандинавски бог, с огромните му тъпи бицепси, корем като дъска за гладене и сякаш изваяни от камък мускули на гърдите, но не беше безнадежден случай. Беше умна, решителна и хладнокръвна в критични ситуации и знаеше как да измъкне информация от свидетели и заподозрени, без те дори да се усетят.
	Така че — майната му на Джон Шепърд. Тя знаеше, че е добра, знаеше и колко много иска това.
	И възнамеряваше да им го докаже.
	От този момент нататък мина на по-горна предавка и престана да се поддава на раздразнението си. Да, не беше достатъчно добра с огнестрелните оръжия. За щастие, можеше да направи нещо по този въпрос — Академията разполагаше с цели девет стрелбища и екип от инструктори, които на драго сърце бяха готови да работят с всеки кандидат-агент, който имаше желание да се упражнява допълнително.
	— Само кажи кога и съм там — заявил бе инструкторът й, агент Балински, без никакво колебание, когато се отби в кабинета му, за да го помоли за допълнителни часове. — По дяволите, ще накарам да оставят мястото отворено цяла нощ, ако искаш. — След това беше наклонил глава настрани. — Като за начало, трябва да поработим върху стойката ти. Трябва да разтвориш крака ида се наведеш към него.
	Е, не го чуваше за първи път.
	През следващите няколко седмици, вместо да ходи заедно с колегите си да изпие нещо в Заседателната („бара“ на втория етаж в главната сграда на Академията, който на практика беше столова, в която се продаваше бира), тя прекарваше повечето от вечерите си на стрелбището. Оправи стойката си, свикна с пушки и карабини, в добавка към пистолетите, и след като се научи как да се справя с отката, значително оправи точността си. И всичката тази практика определено й се отплати: не че искаше да се хвали, но до средата на курса вече беше сред петимата най-добри стрелци в класа.
	Не беше трудно да се досети човек кой беше най-добрият.
	Макар и твърдо решена да напредне, тя беше и реалистка. Никога нямаше да се научи да стреля по-добре от Джон, който от години тренираше с всички видове оръжия под слънцето. Което означаваше, че ако иска да му срита задника в нещо (а тя искаше, и още как, след онзи коментар на стрелбището), трябваше да намери друг начин да го направи. И по-точно — в академичната част и в казусите.
	В случая с казусите, целта на упражненията в Хоуганс Али бе да овладеят ситуацията и да не допуснат тя да ескалира и да се стигне до насилие. Нещо, в което се оказа, че страшно я бива.
	— Шепърд! Предполага се учтиво да придружите човека вън от бара, за да отговори на няколко въпроса, не да нахлуете в проклетото място, размахали оръжие, сякаш той е Бин Ладен, сврял се в скривалище в Пакистан! — креснал бе инструкторът им след едно подобно упражнение, което бе завършило с половината от мнимите клиенти на бара, проснати по очи на тротоара, замаяни, и с ръце, закопчани с белезници на гърба, защото някой очевидно си бе позволил да прояви „дързост“ с Джон.
	— Искам да видиш как ще го направи Харлоу — продължил бе инструкторът рязко. — Виж как тя ще се справи със същата ситуация.
	Изражението, изписало се върху лицето на Джон при тези думи, като нищо бе любимият момент на Джесика през всичките двайсет и една седмици.
	В класната стая те изучаваха право, съдебна медицина, етика и техники на разпит за напреднали и усвояваха най-важното умение за един федерален агент: писането на доклади. Излязла сравнително наскоро от юридическия факултет, на Джесика не и бе никак трудно да се върне в класната стая и дори помагаше на неколцина от колегите си, които не се чувстваха уверени в материята.
	Не че Джон беше някакъв слабак в академичната част. Колкото и да й беше неприятно да си го признае, той беше умен, бързо усвояваше материала и очевидно отделяше доста време за учене.
	Така че тя на свой ред отделяше още повече.
	Не ставаше дума само за надпреварата с Джон, макар че то беше добре дошъл страничен ефект. По-скоро ставаше дума за това, да докаже нещо на самата себе си, както и да се погрижи инструкторите да видят силните й страни. Да, докато седмиците минаваха, тя ставаше все по-силна и по-бърза, все по-добре се справяше с физическите предизвикателства. Ала същото важеше и за останалите в класа. Което означаваше, че като най-дребната и най-слабичката в групата, тя си оставаше на дъното.
	Нуждаеше се от нещо, което да компенсира за това.
	Нямаше награда за високи оценки в практическите упражнения, а вече беше ясно, че Джон ще получи най-високата оценка по огнестрелни оръжия. Което означаваше, че единственият й шанс да завърши първа беше в академичната част. И ако Джон Шепърд смяташе, че тя ще му позволи да обере най-високите оценки и в трите части на курса им, изобщо не беше познал.
	Щеше да го победи в класната стая, дори ако за това се наложеше да си залепи очите с тиксо, за да не мигне цяла нощ, залягайки над учебниците.
	Нещата продължиха по този начин до края на престоя им в Академията. Тъй като никой от тях не искаше да си спечели славата на човек, който не може да работи в екип, те държаха взаимната си антипатия в тайна, надявайки учтиви маски, когато наоколо имаше някой и дори работеха добре заедно, когато се наложеше.
	Скришом от другите обаче си разменяха обиди и нападки при всяка удала им се възможност. А такива имаше предостатъчно. Като част от един и същи клас, двамата с Джон се хранеха заедно, тренираха заедно и дори стаите, в които спяха, бяха една срещу друга. Просто не можеше да избяга от него. Бяха заедно в класната стая или на стрелбището и дори заобиколени от още трийсет и девет кандидат-агенти, тя просто то усещаше.
	След седемнайсет седмици в Академията напрежението най-сетне достигна връхната си точка.
	Всички бяха в спортната зала и чакаха да ги разпределят по двойки за следващата спаринг тренировка. От самото начало на курса ги бяха информирали, че всеки от тях ще има спаринг двубои с всеки от останалите. Беше наясно, че един ден ще й се наложи да се изправи срещу Джон на тепиха, но въпреки това една мъничка част от нея се беше надявала инструкторите да я пропуснат, при положение че Джон толкова очевидно я превъзхождаше.
	Тази надежда угасна в един слънчев петъчен следобед.
	— Шепърд, ти си наред. И ти, Харлоу — нареди инструкторът им по тактика на защитата.
	Сърцето на Джесика задумка и тя за малко не повърна пред всички.
	Бойните й умения се бяха подобрили, откакто бе постъпила в Академията, и тя бе достатъчно борбена, за да успее почти да победи неколцина от по-дребните и по-леки мъже в класа. Ала Джон Шепърд?
	Неведнъж го беше виждала как се бие и несдържаната сила, съчетана с изящната плавност, с която ръцете и краката му се движеха в съвършена хармония, бяха наистина впечатляващи. И всичко това — въпреки че очевидно се сдържаше, защото в един истински бой, ако поискаше, вероятно можеше да ги убие с голи ръце. При това — мъчително.
	А сега тя трябваше да се изправи срещу него. Тя, най-неприятният му човек в класа.
	С нея беше свършено.
	Поемайки си тихичко голяма глътка въздух, Джесика се отправи към тепиха. Инструкторът, който ги чакаше там, им напомни правилата, докато те си слагаха ръкавици, каска и протектори за уста: никакви удари в слабините или други мръсни удари; схватката щеше да свърши веднага щом един от тях дадеше знак, че се предава.
	А после инструкторът наду свирката си.
	Джон начаса се хвърли към нея, с всичките си сто деветдесет и пет сантиметра и близо сто килограма железни мускули — мамка му — и тя вдигна облечените си в ръкавици ръце, мислейки си, че ако искаха да се обзаложат колко ще издържи, останалите май трябваше да залагат на наносекунди.
	Ала когато стигна на една ръка разстояние, Джон изведнъж забави крачка и започна да обикаля около нея с лека стъпка. Прекрасно си даваше сметка, че току-що й беше изкарал акъла, в крайчеца на сините му очи се бяха появили насмешливи бръчици, докато чакаше тя да направи първия ход. И в този миг Джесика осъзна нещо.
	Играеше си с нея.
	И просто така, в гърдите й лумна огън.
	Да, нямаше никакъв шанс да победи — с неговата подготовка и това, че толкова я превъзхождаше по размери, то бе повече от сигурно. Но щом искаше да бъде арогантен и да танцува по тепиха като котка, играеща си с мишка, преди да я лапне цялата, тя навярно би могла да се възползва от това.
	Очите й срещнаха неговите и в главата й се появи план.
	Щом така искаш, Джон Шепърд.


	Телефонът на Джесика избръмча с нов имейл, връщайки я рязко към настоящето. Давайки си сметка, че просто си седи на дивана, с купичка вече подгизнало оризово мюсли, тя се отърси от спомените и погледна телефона.
	Още един имейл от Джон.
C>
	Може да отмениш срещата с техническия отдел утре. Момчетата от Джаксънвил вече са се погрижили за уебсайта. Трябва им само по една снимка от нас двамата.
C$
	Тя се намръщи, учудена от тази информация.
C>
	Кога говори с агентите от Джаксънвил?
C$
	Отговорът му дойде секунди по-късно.
C>
	Само преди няколко минути. Обадих се на мобилния на агент Лийвит — реших, че няма да е зле и аз да се запозная с него.
C$
	Джесика направи физиономия. Значи така щеше да бъде: Джон щеше да се напушва всеки път, щом тя се опиташе да поеме контрол в случая. Е, щеше да му се наложи да свикне. Това бе разследване на корупция, не организирана престъпност и нея ако питаха, то означаваше, че тя е главният агент под…
	Телефонът й се обади почти незабавно — поредното съобщение от Джон.
C>
	Между другото, позволих си волността да кажа на агент Лийвит, че сме свободни да отидем в Джаксънвил следващата сряда. Надявам се, че можеш да го вместиш в графика си — добави, използвайки думите й от по-рано.
C$
	О, да, очакваха я няколко дълги седмици.


>	7

	В неделя вечерта Джон се отправи към къщата на баща си за вечеря, седмична традиция, която бяха започнали, когато той се върна в Чикаго. Това бе удобен начин той и по-малкият му брат, Нейт, да проверят как е майка им, без да изглежда, сякаш са дошли за това, понеже тя бе заявила, че не иска никой да се „суети“ около нея, докато ходеше на химиотерапия.
	Тъй като знаеха, че Барбара Шепърд би го очаквала от тях, Джон, брат му и баща им бяха продължили тази традиция и след като тя почина… поне дотолкова, доколкото го позволяваха пътуванията на Джон. Е, да, неделните вечери се състояха предимно от храна, поръчана от ресторанта (нещо, което майка им определено не би одобрила), а масата, с празното място от дясната страна на Джон, бе мъничко по-тиха.
	— Е, кога ще разбереш дали са те приели? — попита баща му.
	Тримата похапваха от пицата, която Джон беше купил по пътя насам. За първи път ги виждаше след връщането си от Куантико и им разказа за подбора… е, поне онези части, за които му беше разрешено да говори. Нейт, за когото целият процес беше страшно интересен, му беше задал множество въпроси. Баща им обаче беше необичайно мълчалив.
	— След няколко седмици — отвърна Джон. — Ако ме приемат, трябва да бъда в Куантико през втората седмица на септември.
	В отговор баща им само изсумтя и отхапа от пицата си.
	Е, добре. Джон хвърли поглед през масата към брат си, който само сви рамене. Тримата продължиха да се хранят мълчаливо известно време, докато баща им не си взе още едно чесново хлебче от кутията в средата на масата.
	— Просто имам чувството, че решението ти се появи от нищото. Мислех, че харесваш работата под прикритие.
	— Чаках шест години, преди да се пробвам да вляза в екипа — отвърна Джон. — Не бих го нарекъл особено импулсивно решение.
	Баща му откъсна нов залък от чесновото хлебче и го пъхна в устата си.
	И… ето че отново се възцари мълчание.
	Честно казано, Джон бе очаквал напълно различна реакция от баща си, който също като него беше служил в армията, преди да се присъедини към чикагската полиция. През последните шест години той неведнъж бе повдигал темата за ОСЗ, хвалейки се пред приятели и роднини, че Джон имал „отворена покана“ да се пробва за екипа, когато поиска. Ала сега, когато Джон най-сетне го беше направил, реакцията на баща му беше меко казано хладна.
	Той отново погледна брат си. Малко съдействие? Провалям се безславно.
	Нейт кимна и се залови за работа.
	— Чухте ли, че „Къбс“ са продали Дойл?
	— Крайно време беше — заяви баща им. — Този сезон игра ужасно.
	Напрежението около масата се поразсея, когато тримата заприказваха за спорт, а после баща им попита Нейт, който беше мениджър на популярен ирландски пъб в северната част на града, как върви работата.
	Видимо поуспокоен, след като Нейт свърши да ги забавлява с разказите си за тазседмичния набор от шантави клиенти (от които имаше неизчерпаем запас), баща им отново се обърна към Джон.
	— Ами ти? Работиш ли върху нещо интересно тези дни?
	— Всъщност току-що ми възложиха ново разследване под прикритие. Към отдела за финансови престъпления.
	— Финансови престъпления? — Баща му се ухили и облегна ръце на масата. — Започваш да се издигаш. Какъв е случаят? — Някогашният следовател от отдел „Убийства“ винаги бе любопитен да научи повече за разследванията на Джон.
	— Корупция. Води се от друг офис. С моя партньор ще играем ролята на дялови инвеститори, които се опитват да заобиколят някои закони за райониране.
	Веждите на баща му подскочиха.
	— Имаш партньор?
	Макар винаги да разполагаше с подкрепата на цял екип агенти, Джон обикновено нямаше „партньор“ в разследванията си под прикритие. Достатъчно трудно бе за сам агент да инфилтрира една престъпна групировка, какво оставаше за двама. Но в света на финансовите престъпления беше различно.
	— Агентите по случая решиха, че ще бъде по-реалистично, ако сме двама.
	И Джон беше съгласен с тази преценка. Дяловите инвеститори рядко работеха сами по подобни проекти, а в случай като този определено биха искали да впечатлят кмета, за да подчертаят колко е важно „неприятностите“, които имат със земята, да бъдат разрешени в тяхна полза.
	— Е, какво представлява този твой партньор? — попита баща му.
	Образът на Джесика изникна в главата на Джон, облечена в сивия костюм с панталон, който носеше онзи ден, когато се видяха в кабинета на Ник. Оттогава не се бяха срещали — и двамата бяха предпочели да си пишат, когато трябваше да обсъдят нещо по случая. Така или иначе, по-голямата част от нещата се движеха от агентите в Джаксънвил — стига само да бяха подготвени за ролите си, двамата с Джесика нямаше кой знае какво да си кажат.
	Което можеше само да го радва.
	— Тя е нова. Току-що се е прехвърлила от Лос Анжелис. — За съжаление, добави наум, отпивайки от бирата си.
	Баща му очевидно чакаше продължение.
	— И? Тя има ли си име?
	Джон имаше няколко именца за нея, ала никое от тях не би могъл да използва пред баща си.
	— Джесика Харлоу.
	Насреща му, Нейт наклони глава на една страна.
	— Джесика Харлоу. Защо ми звучи така познато?
	Джон се размърда неспокойно на стола си.
	— Може би е просто едно от онези имена, които имаш чувството, че си чувал някога.
	Нейт не изглеждаше особено убеден.
	— Може би.
	Баща му направи нетърпелив жест.
	— Хайде де, това си е голяма работа — отдавна не си имал партньор. Разкажи ни за нея.
	Честно казано, би предпочел да не го прави.
	— Да имаш партньор във ФБР, е различно, татко. Не е като теб и чичо Дон.
	„Чичо“ му Дон в продължение на години беше партньор на баща му в полицията. Двамата бяха кръстници на децата на другия, всяка година ходеха на семейни почивки заедно и до ден-днешен всяка петъчна вечер посещаваха местната кръчма.
	Във ФБР обаче, да имаш партньор бе по-различно. Новите агенти обикновено биваха прикрепяни към някой от агентите с повече опит, за да ги обучи и естествено, имаше случаи, в които двамата работеха заедно в някое разследване. Това обаче обикновено беше нещо краткосрочно, за разлика от почти семейните отношения, които баща му си спомняше от добрите стари времена, когато работеше в полицията.
	Баща му махна пренебрежително с ръка.
	— Не ми излизай с тези глупости „във ФБР е различно“. Партньорът си е партньор. Някой, който ти пази гърба, някой, на когото имаш доверие. Нека ти кажа нещо. Малко връзки са по-здрави от тази, между един мъж и онзи (или онази), който стои до него, когато всичко се обърка. Разбираш ли ме?
	Джон реши, че е най-добре да не спори.
	— Да, татко.
	Отпи глътка бира, надявайки се, че с това ще се приключи.
	Баща му кимна, като че ли удовлетворен.
	— И каза, че е от Лос Анджелис, така ли? Е, в такъв случай най-вероятно не познава много хора в Чикаго. Защо не я доведеш на вечеря някой път? — Той махна с ръка, сякаш беше решено. — Нали знаеш, би било хубав жест.
	Джон едва не се задави с бирата си. Да покани Джесика Харлоу на семейна вечеря?
	По-скоро би ял печена на скара обувка.
	Въпреки това с нищо не издаде мислите — нямаше причина да навлиза в историята си с Джесика.
	— Добра идея. Но тя има роднини в града, така че едва ли ще е нужно. Особено, при положение че е много вероятно да не работя още дълго в Чикаго.
	Начаса осъзна, че беше сбъркал.
	Баща му си избърса устата със салфетка и тонът му отново стана рязък.
	— Е, предполагам, че ти знаеш кое е най-добре.
	Около масата отново се възцари мълчание.
	Нейт премести поглед между тях и се усмихна широко.
	— Е, какво ще кажете за „Блекхоукс“?


	Половин час по-късно Джон и брат му се отправиха към колите си, паркирани пред къщата на родителите им.
	— Според мен няма да преувелича, ако кажа, че татко не е във възторг от идеята да се присъединя към Отдела за спасяване на заложници.
	— Ще свикне — каза Нейт.
	— Не е като да не съм напускал Чикаго и преди — почувства се длъжен да изтъкне Джон. — Покрай колежа, армията и Детройт, прекарах по-голямата част от живота си на възрастен в друга част на страната.
	— Хайде де, знаеш, че е различно сега, когато мама я няма. — Нейт вдигна ръка, когато Джон понечи да каже нещо. — Не казвам, че ако те приемат, трябва да се чувстваш виновен, задето си тръгваш. Естествено, че ще отидеш — колко хора имат възможността да направят нещо такова? И татко го знае. Просто през последните три години свикна да си наблизо. И двамата свикнахме.
	Джон се усмихна, трогнат от думите му. Рядко се случваше брат му, шегаджията на семейството, да говори толкова открито за чувствата си.
	А после Нейт продължи:
	— Макар че нямам представа защо. Не е като да си особено интересен. Искам да кажа, очевидно всички тези щуротии за привличане на вниманието, като това да станеш рейнджър, да отидеш във ФБР, да се катериш от външната страна на четириетажна сграда без предпазна мрежа, са просто опит да компенсираш факта, че от години живееш в сянката на далеч по-готиния си по-малък брат.
	Ето това беше онзи Нейт, когото познаваше.
	Преди Джон да успее да отговори, брат му, сякаш току-що си беше спомнил нещо, каза:
	— О, и като стана дума за щуротии за привличане на вниманието, в петък вечер срещнах случайно Лукас и Мат. Дойдоха в бара и питаха за теб. Мат ми изнесе дълга реч как бил просто жертва в станалото, уловен в драмата между теб, Роб и Алиша. А Лукас ми заяви, че според него било адски тъпо да го изхвърлиш от живота си по този начин, при положение че не той чукал приятелката ти зад гърба ти.
	— Така ли каза? — Гласът на Джон беше ръмжене.
	Задник.
	Нейт вдигна ръце.
	— Хей, не убивай вестоносеца. Нали си ме знаеш, че искам да угодя на всички. Просто си седя и слушам всичко, което другите имат да кажат, дори да са пълни глупости. — Той се ухили широко. — А в този случай, след като изслушах какво имат да ми кажат, им казах да вървят на майната си и ги изхвърлих от заведението.
	Това извика слаба усмивка върху лицето на Джон.
	— Браво на теб. — Почти му се искаше да беше там, за да види израженията на Лукас и Мат, когато брат му ги беше изхвърлил като мръсни котета.
	Лицето на Нейт придоби по-сериозно изражение.
	— Говорил ли си изобщо с Алиша?
	— Не — заяви Джон. И нямаше намерение да го прави. Това беше останало в миналото. И тя, и Роб бяха опитали да му се обадят, докато беше в Куантико за подбора, но той нямаше какво да каже на никого от тях.
	Продължаваше напред. Вярно, беше изгубил наведнъж дома, гаджето си и трима от най-добрите си приятели, и на всичкото отгоре в момента живееше под наем в малък, доста скапан апартамент в Бъктаун, защото не искаше да инвестира в нещо дългосрочно, докато не беше сигурен дали ще остане в Чикаго. И вероятно, ако се замислеше сериозно за всичко това, щеше да се почувства адски гадно.
	Така че не мислеше за него. Съвсем просто.
	Двамата стигнаха до колите си, но преди да се качи в своята, Нейт спря и го погледна замислено.
	— Защо наистина името Джесика Харлоу ми звучи толкова познато?
	Джон се напрегна.
	— Казах ти. Сигурно е просто едно от онези имена, които ти се струва, че си чувал преди.
	— Продължаваш да държиш на своето, а?
	Абсолютно.


	Джон отиде в офиса рано в понеделник, с кафе в ръка. Предстояха му няколко дни, изпълнени с проучвания, които той започна, като отвори фалшивия уебсайт, който агентите от Джаксънвил бяха създали през уикенда.
	— Ама че си изтупан — подхвърли Раян, зърнал снимката на Джон, докато минаваше покрай бюрото му. — Откъде са я взели?
	Очевидно не беше скорошна, тъй като Джон — гладко избръснат на снимката — в момента имаше двуседмична брада. Вярно, донякъде беше от мързел — покрай естеството на ролите му под прикритие беше свикнал да не се бръсне редовно. Ала освен това, фактът, че изглеждаше като излязъл от „Синове на анархията“ явно дразнеше една изтупана агентка от отдела за борба с корупцията и той бе решил да го запази възможно най-дълго.
	— Направих си я преди няколко години, за една операция, която пропадна в последния момент.
	— Изглеждаш така, сякаш би трябвало да си на седмия етаж и да сравняваш копчетата си за ръкавели с останалите от отдела за финансови престъпления, докато подхвърляш престорено скромни забележки за магистратурата си по икономика от Харвард — отбеляза Раян.
	Джон се ухили. Именно това беше целта.
	Продължи да разглежда уебсайта, впечатлен от онова, което бяха свършили момчетата от Джаксънвил. Очевидно от доста време работеха върху това, защото уебсайтът изглеждаше професионален, изчистен и най-важното — истински. Имаше си всичко: секция „За нас“, която съдържаше фалшиви биографии за него и Джесика… или Дейв Росър и Ашли Евърс, както щяха да се наричат по време на разследването; биографии и снимки на двама старши сътрудници, които уж също работели във фирмата; няколко страници с „Инвестиционни стратегии“, посветени на миналите и настоящи проекти на фирмата им; секция „Новини“ с фалшиви прессъобщения, които фирмата уж беше давала пред медиите, относно някои от най-големите си проекти и накрая секция „За контакти“, която съдържаше бизнес адрес, имейл адрес и телефонен номер, който в действителност препращаше към една административна асистентка от чикагския офис на ФБР, на която бе възложено да играе ролята на рецепционистката на Дейв и Ашли.
	Да, беше адски хитро.
	През следващите два дни Джон се потопи изцяло в света на дяловото финансиране. Двамата с Ашли управляваха „Лейкшор Капитал Партнърс“, малка, ала доходоносна компания, със седалище в Чикаго, чиито инвестиции, главно в ресторанти и барове, бяха между пет и двайсет и пет милиона. Според сайта, мотото им беше: „Създаване на стойност чрез поставянето на амбициозни цели, съчетано с истински талант в един решителен и сътруднически подход към инвестирането“.
	Щеше да му се наложи да повика на помощ всичките си умения на агент под прикритие, за да не се задави с думите „създаване на стойност“ всеки път, щом му се наложеше да ги използва.
	Терминология, дошла направо от отдела за финансови престъпления.
	Планът на операцията беше сравнително простичък. Двамата с Джесика щяха да се престорят, че фирмата им обмисля да инвестира в няколко ресторанта и барове в Джаксънвил, който, според агентите от офиса там, през последните години започвал да се прочува из цялата страна с процъфтяващата си кулинарна сцена. Искали да пробват пазара, като отворят шикозен винен бар и пицария в квартал Ривърсайд, и били намерили съвършеното място за проекта — празна тухлена сграда, в която някога се помещавала банка. За съжаление, съществували някои проблеми.
	Тъй като сградата се намирала в исторически квартал, имало известни затруднения с районирането и разрешението за паркиране. В момента мястото нямало позволение за външни места в задния двор, което според „Лейкшор Капитал Партнърс“ било ключов елемент от бъдещия успех на ресторанта.
	Освен това щели да се нуждаят от разрешение за допълнителни рекламни табели и озеленяване, както и позволение за краткосрочно паркиране на улицата, тъй като друг ключов елемент от бизнес плана им била възможността клиентите да се обаждат и да си поръчват пица за вкъщи.
	С малко повече късмет, обичният кмет на Джаксънвил щеше да се съгласи да направи така, че всичките им неприятности да изчезнат. Срещу съответното заплащане, разбира се.


	В сряда сутринта Джон стана преди изгрев-слънце, за да си събере багажа. Взе такси до летището, което, както можеше да се очаква, гъмжеше от хора, въпреки ранния час. Прескочи опашките пред охраната (една от привилегиите на това да е агент на ФБР) и уби известно време, като си взе кафе от „Старбъкс“, след което се качи на движещата се пътека, отвеждаща до гишето на „Юнайтед“.
	Когато стигна до изхода за пистата, забеляза Джесика, седнала с телефон в ръка.
	Очите му се задържаха за миг върху нея, гледайки как прибира зад ухото си кичур руса коса, паднал пред лицето й, когато се наведе, за да погледне телефона си. Интересно бе (по един дразнещ начин), как все още си спомняше практически всяка саркастична забележка и всеки гаден поглед, които му беше отправила, въпреки времето, изминало оттогава. Което си беше истинско постижение, като се имаше предвид изобилието от саркастични забележки и гадни погледи, които си бяха разменили по време на двайсет и едната седмици, прекарани заедно.
	Ала сега…
	Джон се стегна с въздишка и се отправи към нея. Забелязала го да се приближава, тя като че ли застана нащрек, докато той сядаше до нея.
	Той й хвърли кос поглед и в продължение на миг-два никой от тях не каза нищо.
	— Готова ли си да го направим? — попита той най-сетне.
	— Вероятно не — отвърна тя.
	Е, не беше само тя. Погледът му пробяга по вталения й черен костюм и розовата копринена блузка с тънък розов колан и черните обувки на високи токчета, които довършваха тоалета й.
	— Всичките ти костюми ли са толкова шикозни? — Дори не беше сигурен защо е толкова раздразнителен. Беше агент на ФБР; непрекъснато беше в компанията на жени, облечени в костюми.
	Просто никоя не изглеждаше в тях така, както Джесика Харлоу.
	— Да, всичките са толкова „шикозни“ — отговори тя плъзна очи по дънките и блейзъра му, а после ги спря върху небръснатото му лице. — Значи това е видът, който си избрахме, а?
	Не съвсем, но не беше нужно тя да го научава все още.
	— Не одобряваш ли?
	Преди Джесика да успее да отговори, служителката от авиокомпанията обяви, че пътниците могат да се отравят към изхода за качване в самолета.
	Джесика пъхна телефона в куфарчето си.
	— Има още няколко детайла от историята ни, за които вероятно би трябвало да се погрижим, преди да се срещнем с агентите от Джаксънвил. Навярно бихме могли да обсъдим на път от летището към хотела?
	Джон се изправи.
	— И аз си мислех същото.
	Очевидно един самолет не беше най-подходящото място, в което двама агенти под прикритие да обсъждат подробностите от тайната си операция, така че щеше да се наложи да изчакат, докато останат насаме.
	— Добре. Добре. — Тя си пое дълбоко дъх, сякаш облекчена да го чуе, и се изправи.
	Реакцията й изпълни Джон с моментен прилив на раздразнение. Наистина ли имаше толкова ужасно мнение за него, та се притесняваше, че той ще се държи другояче, освен напълно професионално? Отвори уста, за да каже нещо саркастично, но тя се закова на мястото си, съвсем близо до него. Наклони глава на една страна и нещо в начина, по който го погледна, накара острите думи да умрат върху устните му.
	— Какво? — Размърда се неспокойно, тонът му беше подозрителен. — Защо ме гледаш по този начин?
	Крайчетата на устните й потръпнаха.
	— Просто опитвах да си те представя с кок.
	За бога. Очевидно историята се беше разнесла надлъж и шир из целия офис.
	— Късо подстриганият и грижливо избръснат Джон Шепърд, когото познавах преди шест години, никога не би направил нещо такова — продължи тя. — Предполагам, че доста неща са се променили оттогава.
	Той се приведе към нея, понижавайки глас.
	— А може би просто си мислиш, че си ме познавала преди шест години, Джесика.
	Доволен от изненадата, припламнала в очите й, той я остави да мисли върху думите му и като се обърна, се отправи към изхода за извеждане, давайки й възможност да се наслади на задните му части.


>	8

	Стюардесата спря на пътеката до тях с количката с напитки. Мога ли да ви предложа нещо за пиене?
	Джесика посочи с усмивка бутилката с вода, която бе прибрала в джоба на седалката пред себе си.
	— Не, благодаря.
	Джон седеше до нея на пътеката.
	— Аз също нямам нужда от нищо, благодаря — увери той стюардесата.
	— Е, ако размислите и поискате нещо, просто ми кажете. — Стюардесата задържа погледа на Джон по-дълго, отколкото беше необходимо. — Каквото и да е.
	Наблюдаваща тази сцена от мястото си до прозореца, Джесика трябваше да положи усилие да не извърти очи, докато стюардесата продължаваше към следващите седалки.
	Възможно бе, предположи тя, стюардесата (която знаеше, че двамата с Джон са федерални агенти, благодарение на една кодова дума в списъка с пътници) просто да бе любопитна. Ала тъй като самата тя бе получила само мимолетен поглед, подозираше, че отношението й имаше повече общо с това, че Джон изглеждаше… е, така, както изглеждаше винаги. Определено беше мъж, когото хората забелязваха… както тя бе видяла с очите си. Преди да излетят, беше станал, за да помогне на една възрастна жена да прибере багажа си в отделението над седалките и от жените наоколо се беше изтръгнал хор от въздишки, когато бе вдигнал чантата така, сякаш беше лека като перце. Е, добре де, той е привлекателен. И има страхотно тяло. Тя не беше сляпа.
	Макар да не можеше да не забележи и това, че брадата му бързо наближаваше границата между адски секси и „Мъж, изгубен в морето, оцелява на водорасли и солена вода в продължение на три седмици!“.
	Така де.
	Погледна часовника на айпада си, който играеше и ролята на електронен четец, и видя, че бяха минали едва пет минути, откакто го беше проверила за последен път.
	По дяволите.
	Бяха във въздуха само от половин час и липсата на разговор между тях започваше да обтяга нервите й. Вярно, тя идваше от ексапанзивно семейство (някои дори биха го нарекли „гръмогласно“), в което баща й, адвокат, и майка й, психолог, открай време насърчаваха децата си да дават израз на мненията и чувствата си. Така че Джесика не се справяше особено добре с неловкото мълчание дори при най-добри условия.
	В този случай обаче правеше всичко по силите си, за да потисне естествения си порив да запълни празнината, при положение че Джон очевидно нямаше никакво желание да разговаря с нея. В мига, в който самолетът пое по пистата, той бе извадил от куфарчето си куп вестникарски статии за кулинарната сцена в Джаксънвил и оттогава почти не беше вдигнал поглед.
	Което беше добре. Двамата просто щяха да си седят така, на сантиметри един от друг, партньори, които не си говореха.
	Не, това не беше странно. Ни най-малко.
	След като прочете едно изречение за пети път и все така нямаше никаква представа какво се казва в него, Джесика се предаде и реши, че просто ще се наложи тя да бъде по-зрялата и да направи компромис.
	— Е, ходил ли си в Джаксънвил преди? — попита учтиво, нарушавайки мълчанието. Направи го тихо, просто като предпазна мярка, въпреки че двамата с Джон имаха единствените седалки от тази страна на пътеката и никой не им обръщаше внимание.
	Джон вдигна глава от статията, която четеше, и я погледна така, сякаш току-що бе казала, че иска да отвори аварийната врата и да скочи с парашут.
	— Естествено, че съм. С теб, Ашли, когато дойдохме, за да огледаме възможните терени за ресторанта, който искаме да отворим. Забрави ли?
	Джесика го зяпна. Ашли?
	О, за бога… какво беше това… нещо като репетиция за ролята си под прикритие?
	За последен път работеше с някого от борба с организираната престъпност.
	— Добре тогава, Дейв — натърти, щом той искаше да бъде така. — Нямам представа как можах да забравя. — Тя отново насочи вниманието си електронния четец, мислейки си, че с този Дейниъл Дей Люис до нея ги очакват няколко още по-дълги дни, отколкото беше предполагала.
	След малко хвърли поглед към Джон и го видя да закрива устата си с ръка, докато четеше статията.
	Тя остави четеца в скута си.
	— Поднасяш ме.
	— Да можеше да си видиш физиономията. — Той изпъна крака; изглеждаше така, сякаш се чувства далеч по-удобно, отколкото би трябвало да се чувства мъж с неговите размери, натъпкан в икономична класа. — А в отговор на въпроса ти — не, не съм ходил в Джаксънвил преди.
	Джесика зачака, а когато Джон отново се зачете, се прокашля многозначително.
	— Сега е моментът ти да питаш мен дали съм ходила в Джаксънвил преди — каза тя сладко-сладко.
	Той вдигна глава.
	— О! Добре. Ходила ли си в Джаксънвил?
	— Не.
	Между тях отново се възцари мълчание.
	— Не се оказа особено добро начало на разговора, а? — подхвърли той.
	Много смешно. Е, добре, след като нищо не значещите любезности очевидно не им се удаваха, имаше един въпрос, който й се искаше да повдигне.
	— Какво искаше да кажеш с това, че само си мисля, че съм те познавала преди шест години?
	— Досега те човъркаше, а?
	Не, не я беше човъркало. Просто… й беше интересно.
	— Стори ми се любопитно изказване. Особено, при положение че според мен те опознах доста добре преди шест години.
	От него се откъсна сух, подобен на лай смях.
	— Да бе, да.
	Хмм. Приемайки предизвикателството, Джесика се залови да изрежда фактите.
	— Роден и израснал в Чикаго. Баща ти е бил детектив в отдел „Убийства“, на което се дължи интересът ти към кариера в правозащитните органи. Играл си футбол, достатъчно добре, за да получиш стипендия в университета на Уисконсин, където, предполагам, се е развихрил силният ти състезателен дух…
	— Ето, виждаш ли — прекъсна я той по средата на изречението, като я посочи с пръст, извивайки тялото си към нея, за да я погледне. — Ето за какво говоря. Твърдиш, че аз съм този, който обича да се надпреварва… защото според теб аз бях лошият в станалото в Академията.
	Джесика го зяпна, убедена, че то се разбира от само себе си.
	— Ами… да.
	Джон поклати глава.
	— А пък аз си помислих, че през последните шест години си успяла да видиш нещата в истинската им светлина. Ала очевидно все още се самозаблуждаваш с тази твоя ревизионистка история.
	Господи… ревизионистка история?
	Как ли пък не!
	Джесика се приведе към него, стараейки се да говори спокойно, въпреки че все повече се ядосваше.
	— Онова, което си спомням — и моля те, поправи ме, ако греша — е как ти премина по-голямата част от тренировъчната програма, като ме тормозеше, повтаряше ми, че за нищо не ставам, а след това се вкисна, когато се оказа, че всъщност не е така.
	В мига, в който думите излязоха от устата й, се случи най-невероятното нещо на света.
	Джон Шепърд се изчерви.
	— Казах го само веднъж — възропта. — И естествено, ти си спомняш именно това.
	Джесика вдигна отчаяно ръце.
	— А какво друго да си спомням? Ако не ти си бил проблемът преди шест години, как ще обясниш всичките ни караници?
	Той я изгледа дълго и многозначително.
	— Я чакай. Да не искаш да кажеш, че виновната бях аз! — попита Джесика невярващо.
	— Никак не е приятно да научиш, че не си съвършена, нали?
	Тя отвори уста, за да му излезе с някой хаплив отговор, но после си каза „не“. Нямаше да му достави това удоволствие.
	— Е, добре, Шепърд. Да те чуем. Излей си оплакванията. Защото страшно ми се ще да науча как точно аз бях лошата.
	— Колкото и съблазнително да звучи предложението ти — отвърна Джон спокойно, — до края на полета остава само час и половина, а това време ще ми стигне само колкото да покрия първата седмица от тренировъчната програма. Но ако искаш да ти дам пример… — Той я погледна право в очите. — Хайде де, Джесика. Знаеш какво направи.
	Нужен й беше миг.
	— Я стига. Не може все още да си ядосан заради това.
	— Естествено, че все още съм ядосан заради това — заяви той. — Защо да не съм?
	— Сериозно?
	— Аха.
	Тя го зяпна невярващо.
	Той се усмихна очарователно.
	— Искаш ли да ме попиташ за трети път, за да си напълно сигурна?
	Джесика вдигна очи към тавана на самолета. Всъщност като се замислеше, май не беше чак толкова лоша идея да се вживеят в ролите си в подготовка за мисията. Особено като се имаше предвид как в истинския живот й се искаше да удуши партньора си.
	— Знаеш ли какво? По-добре да не го правим. Да изровим миналото, само ще влоши нещата, а през следващите няколко дни двамата с теб трябва да сме на една вълна.
	— За мен няма проблем. Не аз повдигнах темата за доброто старо време.
	— Вярвай ми, втори път няма да допусна същата грешка. — Тя се облегна назад и махна към купчинката вестници на масичката пред него. — Пък и не искам да ти преча на четенето.
	— Оценявам го — отвърна той престорено любезно.
	— Радвам се, че го оценяваш — отвърна тя също така престорено мило, преди отново да се върне към електронния си четец.
	Е, дотук беше с опитите да разсее напрежението между тях.
	Ааамаха.
	— Нали си даваш сметка, че правиш присмехулните движения с глава, дори когато не изричаш думите на глас? — подхвърли Джон.
	Джесика го изгледа яростно, но не каза нищо.
	След малко Джон се прокашля и вдигна вестника, който четеше.
	— Тук има доста интересни неща за онзи квартал, Ривърсайд, който ще огледаме днес. Ако искаш, можеш да му хвърлиш едно око, когато свърша — добави той неохотно.
	Джесика се усмихна.
	— Всъщност вече го прочетох през уикенда. А във втората статия на масичката пред теб има отличен цитат от „Файненшъл Таймс“, който описва Ривърсайд като „най-близкото подобие на Гринич Вилидж, което бихте могли да откриете във Флорида“. Обмислях начини да го вмъкна в разговора с ти-знаеш-кого.
	Джесика му смигна.
	Джон се намръщи (о, да, ето че пак беше една стъпчица пред него) докато тя се връщаше към електронния си четец.
	Е, добре. Може би и тя не беше напълно лишена от състезателен дух.


	Джон гледаше с крайчеца на очите си как Джесика изключи електронния си четец и се облегна в седалката, намествайки се удобно. Когато тя затвори очи, той поклати глава и отново насочи вниманието си към онова, което четеше.
	Направо не беше за вярване. Беше съвсем същата, както и преди шест години. Все така беше трън в задника, все така твърдо решена да му натрие носа всеки път, щом й се удадеше възможност, и винаги убедена, че е права.
	Да не искаш да кажеш, че виновната бях аз?
	Най-страхотното бе, че изненадата й изобщо не беше преувеличена — искрено вярваше, че той бе причината за всички проблеми между тях преди шест години.
	Добре дошла в реалността, сладурче.
	Като че ли беше забравила, че той също бе там. А в неговите спомени за онези двайсет и една седмици в Академията, определено не той беше злодеят в историята им.
	Ни най-малко.


>	9

	Преди шест години, след като се уволни от армията, Джон се озова в най-трудното лято от своя живот.
	Беше в Чикаго, двайсет и седем годишен и необвързан и живееше с родителите си, докато чакаше да дойде август, когато щеше да започне подготовката му за ФБР.
	И беше отегчен до мозъка на костите си.
	Вярно, част от това можеше да се очаква, докато отново привикваше към цивилното ежедневие. Животът му като войник определено го беше държал във върхова форма. Като всички от своя взвод, беше участвал в няколко задгранични мисии, а между тях беше тренирал. Непрестанно. Физическите изисквания към рейнджърите не бяха шега работа и той непрекъснато беше тренирал до изнемога, отвъд границите на здравия разум за мнозина други.
	В допълнение към физическата подготовка, имаше скокове с парашут, бойни упражнения, както и дни, когато взводът му натоварваше колите, подкарваха към стрелбището и прекарваха часове наред, изстрелвайки всичките муниции, които си бяха донесли. Дори времето за „почивка“ в гарнизона обикновено минаваше в някакъв вид физическа активност — футболни мачове, фризби и планиране на нападения над другите взводове.
	Не че всичко беше забавления и игри. Всъщност немалка част от тези четири години си бяха направо отвратителни. Едно обаче не можеше да отрече: животът под такова напрежение го беше накарал да порасне страшно бързо и го беше възпитал в сериозна трудова етика. Винаги бе знаел точно кога трябва да се яви за мисия, ала никога не бе имал представа кога ще приключи. Казано простичко — рейнджърите не спираха, докато работата не бъдеше свършена.
	Когато се уволни, разполагаше с четири седмици, в които да си отдъхне, преди да потегли към Куантико. Решил бе да остане при родителите си, защото прецени, че би било хубаво да е на някое познато място… а къщата на родителите му определено беше за предпочитане пред перспективата цял месец да спи на дивана на брат си или някой негов приятел. Вълнуваше се, когато самолетът кацна на летището в Чикаго, представяйки си предстоящите седмици като дълга ваканция, през която щеше да си отспи, да презареди батериите с храната, приготвена от майка му, и да се види с приятели и роднини.
	И наистина беше така… в продължение на около три дни. Онова, което не беше очаквал, бе колко много свободно време щеше да има. Очевидно програмиран след четирите години в армията, той се събуждаше на разсъмване, въпреки всичките си усилия да спи до късно. Свикнал да започва деня с физически упражнения, той отиваше да бяга край езерото и се прибираше тъкмо навреме, за да види как баща му потегля към участъка и да се наслади на дълга и ленива закуска с палачинки, яйца и бекон заедно с майка си.
	След това си поглеждаше часовника и се чудеше какво, по дяволите, да прави през следващите дванайсет часа.
	Свикнал бе да не спира нито за миг, от изгрев-слънце до спускането на нощта, и буквално всяка минута от живота му да бъде разграфена. Освен това бе свикнал около него да има цял куп хора. Ала в Чикаго брат му и приятелите му ходеха на работа и никой от тях не беше свободен през деня. А къщата на родителите му му се струваше много по-тиха, отколкото си я спомняше.
	На петата нощ от почивката си беше получил имейл от едно от момчетата от неговия взвод, което също току-що беше приключило военната си служба.
C>
	Кой да предположи, че кофтито всъщност било толкова забавно.
C$
	О, да, определено го разбираше.
	Тъй като не беше от онези, които се отдават на гадното настроение, Джон реши да направи нещо по въпроса. След като за нула време се справи със списъка с домакински задачи, които майка му го помоли да свърши, той се залови да си измисли други проекти. Разчисти гаража на родителите си. Тавана. И дори своята стая и тази на Нейт.
	— Човече, прекалено рано е за посещения простена брат му, докато отваряше вратата на апартамента си, с щръкнала във всички посоки коса, примигвайки срещу слънчевата светлина.
	— Обяд е — заяви Джон, минавайки покрай брат си, за да остави двата кашона, които носеше.
	— Когато работиш до четири сутринта, обяд е прекалено рано. — Нейт караше бизнес курсове през деня, а вечер работеше като барман. Идеята бе да се заеме с мениджмънт на ресторанти. — Какво е това всъщност? — Той посочи кашоните, които Джон беше оставил върху кухненския плот.
	— Разчистих някогашната ти стая. Мама спомена, че ходи на уроци по рисуване и реших, че би могла да я използва като студио или нещо такова — отвърна Джон.
	— Не може ли да използва твоята стая?
	— Като оставим настрани факта, че в момента спя в нея, смятам да я превърна в кабинет за татко. — Вярно, през двайсет и седемте години от живота си Джон никога не бе виждал баща си да прави нещо, за което да има нужда от кабинет, но пък сега поне щеше да има място, ако го обземеше вдъхновение.
	Нейт като че ли се мъчеше да потисне усмивката си.
	— Не го приемай погрешно, Джон, защото това са все хубави проекти, с които си се нагърбил. Но според мен трябва да ти намерим хоби. И то, колкото се може по-бързо.
	Без майтап.
	— Остават ми само три седмици. Ще се справя. — Всъщност бяха точно две седмици, шест дни и двайсет и един часа до момента, в който трябваше да се яви в Куантико за първия си ден в Академията на ФБР. Не че някой ги броеше.
	Въпреки нетърпението си, Джон внимаваше да не показва пред другите какво изпитва. Приятелите му от колежа си бяха устроили живота в големия град, работеха здраво над кариерите си, а после се забавляваха също толкова здраво, като всяка вечер ходеха в различен шикозен бар, където някой познаваше някой друг, който можеше да ги вкара вътре. Вдигаха наздравици за завръщането на Джон с невероятно скъп бърбън и го разпитваха за нещата, които беше видял и правил като рейнджър. И той им разказваше вълнуващите части (защото това бе, което искаха да чуят), ала те никога нямаше да разберат напълно онова, което беше преживял, нито онова, което преживяваше сега, как всичко вкъщи му се струваше едновременно познато и напълно чуждо, нито колко напрегнат се чувстваше през голяма част от времето, сякаш трябваше да прави повече.
	Така че той правеше повече. Сам предложи да пребоядиса верандата на леля си, добави още едно бягане към ежедневните си тренировки, носеше покупките на баба си в дома за пенсионери и косеше моравата на родителите си. През ден.
	Както и моравите на шестима от съседите им.
	— Обади се госпожа Мъри, от другия край на улицата. Попита дали се занимаваш и с градинарство — каза майка му една вечер, докато миеха чиниите след вечеря.
	Докато му подаваше един касерол, за да го подсуши, Джон зърна развеселени искри в очите й. Днес май се беше поувлякъл.
	— Зависи колко плаща — пошегува се.
	— Доколкото познавам госпожа Мъри, вероятно чаша адски сладка лимонада и чиния попрестояли курабии.
	— Звучи съблазнително.
	Майка му се усмихна и отново се залови с миенето на чинии. Няколко минути по-късно отново го погледна.
	— Предполагам, че не е лесно да се приспособиш към обикновения живот вкъщи. Съжаляваш ли, че не остана в армията? — Тонът й беше нехаен, ала около очите й имаше тревожни бръчици.
	Очевидно не се беше справял толкова добре, колкото си беше мислил, с това, да прикрива от родителите какво изпитва.
	Тъй като не искаше да я тревожи още повече, при положение че беше изтърпяла предостатъчно, докато той беше в армията, Джон й се усмихна успокоително.
	— Ни най-малко. Никога не съм си се представял да го правя цял живот. — И действително беше така — беше давал сто процента от себе си всеки ден, докато беше войник, ала от самото начало бе възнамерявал, когато тези четири години изтекат, да се върне към цивилния живот.
	Сега просто трябваше да отиде в Академията на ФБР, така че да може да започне този живот.
	И естествено, в онзи августовски ден, когато най-сетне пристигна в базата в Куантико и бе посрещнат от звука на оръдейна стрелба някъде в далечината и видя над главата му да прелита военен хеликоптер, той се ухили широко и почувства как по цялото му тяло се разлива адреналин.
	Да. Това тук беше неговото място.
	След всички тези дни, в които разполагаше с твърде много време и твърде малко за правене, нямаше търпение отново да бъде потен и уморен, и подлаган на предизвикателства, отново да чува как му крещят заповеди и му казват да си размърда задника, да се завърне на стрелбището и всичко останало. По дяволите, толкова беше щастлив, че очакваше с нетърпение дори завръщането си в класната стая.
	В онзи първи ден, когато трябваше да се представят един на друг и да разкажат малко за това откъде идват, Джон бе открил две интересни неща. Първо, групата беше по-образована, отколкото беше очаквал — от четирийсет и един кандидати цели трийсет и един имаха поне магистърска степен. Някои от тях бяха адвокати, но имаше също така инженер по биомедицина с докторантура по патогенеза, един тип с докторска степен по лингвистка, колежански професор, който имаше докторантура по лесовъдство, както и един със степени по химия и химическо инженерство, който се беше отказал от доходоносна работа в Силициевата долина, за да дойде в Академията.
	И разбира се, другото интересно нещо, което беше открил, когато влезе в класната стая.
	Едната от кандидатките беше секси.
	Е, да, това беше нещо ново за него. В полка му нямаше жени, така че не беше свикнал, когато огледа хората, заедно, с които през следващите няколко месеца щеше да се храни, да спи, да се поти, да стреля и да се бие, да види жена с дълга руса коса и светлосини очи, които можеха да накарат всеки мъж да се закове на място и да зяпне.
	Името й беше Джесика Харлоу, научи, когато дойде неин ред да пристъпи напред и да се представи, и по едно забавно съвпадение тя също беше от Чикаго. Когато спомена, че е адвокат, Джон изобщо не се изненада. За разлика от някои кандидати, които бяха изглеждали притеснени в онзи първи ден и дори се бяха позапънали, докато се представяха, Джесика изглеждаше съвършено спокойна, докато описваше как интересът й към правото се беше зародил, когато била малка и слушала баща й, успешен адвокат, занимаващ се с гражданско право, да разказва за случаите си на вечеря.
	— Винаги имаше толкова много интересни истории от съдебната зала — каза, говорейки ентусиазирано, — с думи, които звучаха толкова впечатляващо и драматично за едно осемгодишно дете… като повдигане на обвинение, изнасяне на пледоария и res judicata. Ала когато баща ми приключеше разказа си, очевидно, адски горд от себе си, аз оставах да седя на тръни на мястото си, докато не го попитах: „Да, но къде е добрата част, онази, когато някой го хвърлят в затвора?“.
	Усмихна се, когато думите й бяха посрещнати със смях, който пооблекчи малко напрежението в стаята, а после заговори по-сериозно за желанието си да се реализира в професия, където щеше да служи на своята страна и нейните граждани и да допринесе с нещо за живота на другите. Беше красноречива реч, която даде израз на чувствата, които всички в стаята споделяха.
	Когато тя свърши, класът изръкопляска, по-ентусиазирано, отколкото бяха аплодирали, когото и да било от останалите, и Джон я проследи с поглед, докато тя си сядаше на мястото.
	Ако представянето беше първият им тест (а той подозираше, че е точно така, като се имаше предвид, че неколцина от инструкторите им седяха в дъното на стаята), Джесика Харлоу току-що беше хвърлила ръкавицата на предизвикателството.
	Интересно.
	Тъй като бяха от един град, когато свършиха с представянето, той реши да се приближи, за да се запознаят лично.
	— Чикаго, а? Трябва да обединим усилията си, Харлоу. Предлагам първо да обезвредим тримата от Ню Йорк. — Намигна й, за да покаже, че се шегува. Тя се беше пошегувала в речта си, така че той реши да започне по същия начин.
	В отговор тя му отправи любезна усмивка.
	— Те вероятно кроят същото срещу нас.
	След което беше отишла да си поговори с другата жена в групата, оставяйки го да си стои там.
	Хмм. Нещата не се бяха развили така, както си беше представял.
	Тогава не беше приел станалото на сериозно. Може би тя беше мъничко нервна, като повечето от кандидатите, след като помощник-директорът им съобщи, че на следващия ден ще имат тест по физическа подготовка. Това щеше да бъде първият от трите подобни изпита, които ги очакваха през времето им в Академията, и всички кандидати трябваше да го издържат поне веднъж, за да завършат.
	На неколцина от тях този изпит беше подействал като леден душ.
	— Тринайсетима от вас не издържаха — заяви помощник-директорът мрачно, когато на следващия ден се събраха в класната стая. — Това е неприемливо. Очакваме повече от вас… страната очаква повече от вас. Положете по-сериозни усилия. Бъдете по-строги със себе си. Защото, вярвайте ми, ние ще изискваме страшно много от вас през следващите двайсет и една седмици.
	Джон не би могъл да излъже — когато ставаше дума за физическата част от програмата, онова, нещата, които очакваха от него бяха… ами, доста лесни. Не се опитваше да се покаже, но като се имаше предвид миналото му, да прави лицеви опори, да се набира на лост и да пробягва десет километра на терен с препятствия, нямаше да бъде проблем за него. Къде ти, като рейнджър правеше подобни неща в пълно бойно снаряжение, носейки огромна раница на гърба си.
	Въпреки това осъзнаваше, че физическата подготовка не беше толкова лесна за всички. Всъщност за някои тя беше същинско мъчение. Включително и за Джесика.
	Виждаше колко силно се дразни, че винаги завършва сред последните. Едно обаче трябваше да й признае: притежаваше желязна решителност. Докато пробягваха Пътя с жълтите павета, макар и покрита с кал и пот, и изглеждаща така, сякаш всеки миг ще рухне от изтощение, все пак бе успявала да намери достатъчно сили в себе си, за да продължи.
	И това бе нещо, което Джон разбираше. Е, да, нивото на очакванията беше различно, но на няколко пъти в армията самият той беше дал толкова много от себе си, че беше на ръба да рухне. Онова, което всеки път му помагаше да продължи напред, бяха приятелски хапливите думи, с които го насърчаваха сержантите и другите момчета от взвода.
	Така че се беше опитал да помогне по същия начин на Джесика, винаги, когато бяха партньори или част от една група и на нея като че ли й беше трудно.
	— Давай, Харлоу!
	— Размърдай се, Харлоу!
	— Хвани въжето, Харлоу!
	— Изтегли се нагоре, Харлоу! Давай, давай, ДАВАЙ!
	Естествено, тъй като не бяха в армията, а той не беше нейният сержант по физическа подготовка, тя му беше отговорила по доста цветист начин.
	Което, честно казано, му беше харесало.
	— Тъй като очевидно се нуждаеш от нещо, което да правиш, вместо да ми крещиш през цялото упражнение, няма ли някое дърво, което да повалиш с голи ръце, или някоя канара, която да метнеш надалеч? — попитала бе тя по време на една тренировка, в която трябваше да пробягат десет километра в базата в Куантико, спирайки на всеки километър за различни упражнения.
	— Дърво, което да поваля? Колко не екологично от твоя страна, Харлоу — подхвърлил бе той в отговор, преди отново да се впуснат да тичат.
	Размяната на закачки между тях стана нещо обичайно през тези първи седмици и според него те бяха съвсем добронамерени. Междувременно той си имаше други проблеми, за които да се тревожи. Е, да, справяше се страхотно с физическата подготовка и със стрелбата, но в академичната част на програмата определено беше някъде в средата на групата.
	Което никак не му харесваше.
	Не помнеше кога за последен път беше просто на средно ниво. Беше се справил много добре в Университета на Уисконсин, и то не „добре“ като за футболист — беше се дипломирал с отличие и беше носил лъскавата лента заедно с останалите многознайковци на церемонията по завършването.
	Само че останалите кандидати в класа също бяха умни. Наистина умни. Всяка година близо сто хиляди души се кандидатираха за специални агенти във ФБР, ала по-малко от хиляда от тях биваха приети в Академията. Което означаваше, както Джон бързо откри, че всички са били най-добрите в своята област, преди да дойдат в Куантико. И макар да не се оплакваше, задето беше най-добрият в стрелбата и в боя, в истинския свят на федералните агенти рядко им се налагаше да стрелят или да влизат в ръкопашна схватка. Академичната част от програмата бе онази, в която щеше да усвои уменията, от които щеше да се нуждае всеки ден в работата си за ФБР.
	Доста важно, с други думи.
	Едно от нещата, на които отделяха особено внимание в класната стая, бяха похватите за водене на разпит. За практическите упражнения Академията наемаше професионални актьори, които да играят ролите на свидетели и заподозрени, а кандидатите получаваха различни задачи, като например да се сдобият с възможно най-много информация от свидетеля за трийсет минути. Тези упражнения се записваха, така че кандидатите да могат да видят представянето си, а инструкторът им нерядко показваше записите и им правеше разбор пред целия клас.
	Джон беше доста неприятно изненадан първия път, когато изгледа записа на проведения от него разпит.
	Не че беше ужасен. Ала никога не беше интервюирал, разпитвал или снемал показания от никого и това си личеше. Оставил бе свидетелят да говори за несъществени неща твърде дълго и трябва да беше казал окей най-малко петдесет пъти. За разлика от него, адвокатите в класа, както и някои от онези, които идваха от правозащитните органи, изглеждаха шлифовани и съвсем спокойни в работата си със свидетелите, намираха общ език с тях, знаеха как да получат най-важната информация по-бързо и нямаха вербални тикове или нервни навици. А когато класът премина към по-сложни ситуации, като опитите да получат признание, адвокатите и полицаите вече като че ли разполагаха с цял набор похвати, с чиято помощ да се справят със свидетел, който отказваше да им сътрудничи.
	Джесика, повече от всички, наистина изпъкваше. Нещо, което нямаше как да убегне на Джон, при положение че инструкторът им показваше почти всеки неин запис като „добър“ пример за това, как да постъпят в съответния сценарий за деня.
	За разлика от нея, Джон все още не беше успял да открие правилния подход. Като се имаше предвид военната му подготовка, естествената му наклонност беше да бъде суров и да покаже кой командва, но единственото, което постигаше с това, бе да накара свидетеля да се развика, че си има права и иска адвокат.
	— Казах да поемеш контрол над ситуацията, Шепърд, не да го наплашиш до смърт — каза инструкторът им, след като Джон приключи упражнение, в което един актьор играеше ролята на външен изпълнител на военни поръчки, заподозрян, че е откраднал планове с намерението да ги продаде на агент от чужда разузнавателна агенция.
	Джон разпери невинно ръце.
	— Казахте, че в този момент трябва да дойдем по-близо и да нахлуем в личното му пространство. Именно това правех.
	Инструкторът (нисък, плешив мъж на петдесет и няколко години) махна към него.
	— Да, но когато ти го правиш, резултатът е особено стряскащ.
	Джон се ухили широко. Е… да. Във вените му течеше рейнджърска кръв и добрите граждани на Съединените щати не плащаха изкараните си с пот на челото долари, за да обучават най-елитния батальон в армията да бъдат женчовци.
	— Не беше комплимент, Шепърд.
	А, окей. Джон побърза да изтрие усмивката си.
	Инструкторът го изгледа продължително.
	— Дали би могъл да направиш така, че да изглеждаш… по-малък?
	Естествено, записът на Джон не беше един от „добрите“ примери, показани на класа този ден.
	По-късно същия следобед имаха физическа подготовка. Щяха да тренират по двойки и когато откри кой беше спаринг-партньорът му, Джон се приготви да посрещне предстоящата гадост.
	Не че се притесняваше за самия двубой (в интерес на истината, не се притесняваше за никой от двубоите си), но в тези срещи имаше неписан етикет. Никой не искаше да пострада сериозно и да бъде принуден да напусне програмата, така че с изключение на деня, когато им казваха да се бият толкова яростно, колкото могат, тъй като инструкторите им искаха да знаят, че са в състояние да продължат, дори след като са получили сериозен удар, кандидатите обикновено не се хвърляха в двубоите на сто процента, като Роки. Целта на упражненията бе да усвоят различни техники и да се научат да овладеят противника в ръкопашна схватка, не да го спукат от бой. Ала разбира се, винаги имаше един задник в класа, който не си пестеше силата и всеки път се опитваше да смаже противника.
	В случая — типът с докторска степен по лингвистика.
	Обикновено в спаринг двубоите Джон се опитваше да не се възползва от факта, че има далеч повече подготовка и опит от противника си. Ала когато инструкторът им наду свирката и лингвистът се нахвърли отгоре му, размахал юмруци и сипейки обиди на някакъв чужд език, за да го разконцентрира, Джон нямаше друг избор, освен: а) да положи огромно усилие да не се разсмее, и б) незабавно да го тръшне на земята и да извие ръцете му зад гърба, сякаш се канеше да му сложи белезници.
	След края на тренировката, Джон се заприказва с инструктора и се позабави, така че отиде в съблекалнята след останалите. Миг преди да завие, за да поеме по пътеката, където се намираше неговото шкафче, чу лингвистът да казва:
	— Не е честно да ни карат да се бием с него — беснееше той. — Всички знаят, че Шепърд е тук само защото е бил привлечен за Отряда за спасяване на заложници. Той е работно добиче, груба сила. Да не мислите, че иначе щяха да го приемат в програмата с тази негова бакалавърска степен от Уисконсин?
	Застанал от другата страна на редицата шкафчета, Джон усети как челюстта му се напряга.
	Макар идеята да връхлети там и да се оправи със ситуацията с груба сила да беше адски съблазнителна, успя да запази самообладание, докато се показваше иззад ъгъла.
	Лингвистът начаса млъкна и се престори, че гледа нещо в шкафчето си. Първият му приятел, типът от Силициевата долина с двете степени, пребледня, внезапно напълно погълнат от това, да си завърже обувките.
	Джон отвори шкафчето и си свали тениската. Метна я в спортния сак, приковал очи в тези на лингвиста.
	— Има ли нещо, което би искал да обсъдим?
	Онзи пребледня и извърна поглед.
	— Просто изпускам парата, Шепърд.
	— Няма да е зле следващия път да я изпуснеш малко по-тихо.
	На това лингвистът очевидно нямаше какво да отговори, така че се преоблече набързо и си тръгна, затръшвайки демонстративно вратичката на шкафчето си. Приятелчето му от Силициевата долина успя някак си да хвърли нервна усмивка на Джон, преди да го последва навън.
	Миг по-късно един от другите кандидати (детектив от Сан Франсиско) се появи откъм душовете с хавлия около кръста си.
	— Не може ли просто да му сритаме задника и да приключим с това?
	Джон се засмя, оценявайки другарския дух. В армията типове с кофти отношение като това на лингвиста много бързо се озоваваха натъпкани в някое шкафче със завързани ръце и крака, и покрити с крем за бръснене.
	— За съжаление, имам чувството, че тук очакват от нас да бъдем джентълмени.
	— Значи, просто ще си сложим костюм и вратовръзка, преди да му сритаме задника. — Детективът кимна на Джон, докато се отправяше към шкафчето си. — Не обръщай внимание на глупостите му, Шепърд. Просто не знае как да губи.
	Джон беше на същото мнение.
	Общо взето.
	През останалата част от вечерта една малка част от него се чудеше дали в класа има и други, които мислят същото. Че той, с някаква си „мижава“ бакалавърска степен от Уисконсин, не е на интелектуалното ниво на повечето от тях, че е просто буца мускули, приет в Академията, не защото от ФБР вярваха, че от него ще излезе добър специален агент, а защото смятаха, че може да им е от полза в някоя престрелка.
	Получи отговора на този въпрос още на следващия ден.
	По време на упражненията по стрелба се оказа до Джесика в стрелбището на открито. Забеляза, че й беше трудно да улучи целта и с всеки изстрел все повече се ядосва. В момента инструкторът им беше зает с друг от класа и Джон реши да й помогне.
	— Очакваш изстрела и ръката ти трепва, когато стреляш. Освен това стойката ти е неправилна.
	Тя го изгледа свирепо, сложи нов пълнител и отново зае позиция… неправилно.
	Джон потисна усмивката си (Толкова е упорита) и се приближи, за да й покаже.
	— Разтвори крака и се наведи към него — каза, слагайки ръка на рамото й.
	— Хей, я по-полека, здравеняко.
	Изражението й го хвана напълно неподготвен.
	Не се доближавай, казваше то напълно недвусмислено.
	В този миг Джон осъзна, че беше изтълкувал отношенията им съвсем погрешно. През последните няколко седмици си беше мислил, че между тях има нещо забавно и лековато, с шегите и закачките, може би начин да скрият сексуалното напрежение, което и двамата знаеха, че не могат да допуснат да излезе на повърхността, при положение че бяха в Академията и след като завършеха, щяха да бъдат изпратени в различни офиси.
	Ала не.
	Очевидно за Джесика Харлоу той беше чисто и просто задник.
	Чувствайки се като пълен идиот, той се сопна:
	— Не се ласкай. Просто се опитвах да помогна. Но щом искаш да продължиш да не ставаш за нищо, изборът си е твой.
	Да, беше гаден коментар. Ала в негова защита… какво, по дяволите? Беше се опитвал да помогне, предлагайки й съвет за стрелбата. През тези няколко седмици не беше правил друго, освен да се опитва да й помогне. А ако тя имаше проблем с подхода му или не харесваше начина, по който той се държеше в нейно присъствие, спокойно би могла да го дръпне настрани и да си поговори с него насаме. Вместо това бе избрала да го направи на нищо пред целия клас. Сякаш той… какво? Я сваляше?
	Моля ви се. Като че ли нямаше нищо по-добро за правене.
	До края на часа по стрелба не размениха нито дума повече. Ала по-късно, когато се прибра в стаята, която делеше заедно с още трима души от класа, Джон се замисли над отношенията си с Джесика.
	И ги видя в съвсем друга светлина.
	— Хей, я по-полека, здравеняко.
	— Защо просто не ми завържеш едно въже през кръста и не ме теглиш до края на състезанието?
	— Няма ли някое дърво, което да повалиш с голи ръце, или някоя канара, която да метнеш надалеч?
	Ами да. Защото той беше работно добиче, което разчиташе единствено на груба сила, нали?
	С тази мисъл Джон си постави нова цел. Може и да нямаше магистърска степен и може и да не беше дошъл в Академията с опит в правораздаването или правоприлагането, но беше от онези, които се учат адски бързо. И всеки, който го мислеше за безмозъчна буца мускули, много скоро щеше да открие колко се беше заблуждавал.
	Щеше да получи отлична оценка в академичната част.
	За да го постигне, на следващия ден Джон отиде в кабинета на инструктора им по разпити, за да го попита как да подобри техниката си във вземането на показания.
	Инструкторът като че ли се учуди.
	— Справяш се добре, Шепърд.
	Стиснал решително челюст, Джон стоеше на прага, изпънат по войнишки.
	— С цялото ми уважение, сър „добре“ не е достатъчно.
	Инструкторът го изгледа продължително.
	— Добре. — Той махна към стола на бюрото си. — Седни.
	На следващата вечер двамата прегледаха заедно част от записите на Джон. Напомняше му на разборите на мачовете, които правеха, докато играеше футбол, само че вместо да се съсредоточи върху това, как по-добре да си проправя път между противниците или склонността му да отпуска цялата си тежест на задния крак, преди да се втурне да бяга от линията на скримиджа, сега работеха над това, да подобрят „неутралния му, неагресивен подход“ към снемането на показания.
	— Опитай отначало да си поговорите за по-неутрални неща — посъветва го инструкторът. — Вие, военните, сте свикнали да действате направо — отивате, свършвате си работата и си тръгвате. Тук ще трябва да позабавиш темпото. Намери общ език със свидетеля. Поинтересувай се от работата или хобитата му, или пък, ако интервюто се провежда у дома или офиса му, попитай за снимките на семейството му наоколо. Започни полека и най-важното — остави свидетеля да говори. Понякога агентите се интересуват само от това, да получат признание, но то невинаги се случва. Една подробна лъжа може да бъде почти толкова полезна.
	Тези допълнителни упражнения определено помогнаха.
	През следващите няколко седмици Джон преодоля проблема си с прекалената употреба на „окей“ и стана доста по-добър в това, да следва приливите и отливите на разговора по време на интервюто, вместо да се придържа неотклонно към списъка с въпросите си. И така най-сетне намери стила си. Първоначално беше предположил, имайки предвид размерите и предишния си опит, че по време на разпит ще бъде по-скоро „лошото ченге“, ала откри, че да опита нещо напълно различно и да си създаде „връзка“ със свидетеля, можеше да бъде далеч по-ефективно.
	— Изглеждаш притеснена, Карън. Кажи ми какво става — каза със съчувствен тон на „заподозряната“ по време на следващото упражнение по провеждане на разпит. Вечер, докато останалите кандидати се черпеха с бира в Заседателната, той четеше допълнителни материали върху техниките на разпит, които им бяха преподавали в час, като „емоционално класифициране“ (техника, използвана от специалистите по преговори в критични ситуации), анализ на показания и как езикът на тялото и дори някои лингвистични маркери можеха да сигнализират за лъжа или подозрително поведение. Искрено заинтригуван от този предмет, Джон попиваше цялата информация, която успееше да намери.
	И в резултат стана добър в практическите упражнения.
	Единственият проблем бе, че Джесика също ставаше по-добра. Каквото и да правеше той, колкото и да учеше, просто не можеше да изпревари проклетата жена. А инструкторите бяха във възторг от нея — бяха във възторг от това, колко беше подобрила уменията си в стрелбата, колко добри бяха инстинктите й, колко страхотно се справяше с това, да не допусне в практическите упражнения да се стигне до насилие, дрън, дрън, дрън.
	Все тая.
	Е, да, при други обстоятелства уменията и решимостта й вероятно биха му се сторили очарователни… както и това, че незнайно как успяваше да изглежда адски сладка, дори когато беше потна и облечена в спортни шорти. Само че от онзи ден на стрелбището мнението му за Джесика се беше променило. Сега, когато по-добре разбираше ситуацията между тях (това, че в нейните очи той беше обществен враг номер едно), той също щеше да бъде безмилостен. Така че, ако Джесика Харлоу искаше да получи най-високата оценка в академичната част, щеше да й се наложи да мине през него.
	А това добиче нямаше да се даде без бой.
	На седемнайсетата седмица от началото на програмата тези думи приеха съвсем буквален израз.
	— Шепърд, ти си наред. И ти, Харлоу — извика имената им инструкторът, докато кандидат-агентите се подреждаха в спортната зала, за да бъдат разделени по двойки за следващото им спаринг упражнение.
	Докато Джон си слагаше екипировката, погледът му падна върху Джесика от другата страна на тепиха. Тя пристегна опашката си, а после си пое дълбоко дъх, сякаш беше нервна.
	Джон усети как го изпълва смесица от различни чувства. Раздразнение. Да, двамата не се разбираха. Тя определено беше трън в задника му. Но наистина ли мислеше, че съществува възможност той да я нарани?
	Исусе, не беше предполагал, че мнението й за него е толкова ужасно.
	Ала при мисълта, че тя е нервна, му стана… неудобно или нещо такова. Джесика Харлоу беше присмехулна, саркастична, самоуверена… тя никога не изглеждаше нервна. Трябваше да се отърси от това, защото при други обстоятелства досега би трябвало да му е хвърлила поне два гадни погледа и да е прошепнала някоя саркастична забележка, нещо, което здравата започваше да го плаши.
	Докато се изправяха един срещу друг на тепиха, той вече знаеше какво да направи.
	Когато инструкторът наду свирката, за да даде начало на мача, Джон се хвърли срещу Джесика, сякаш възнамеряваше да я прегази. Очите й се разшириха, докато вдигаше облечените си в ръкавици ръце пред себе си, ала тя не отстъпи. Джон спря миг преди да стигне до нея и като й отправи самонадеяна усмивка, смени посоката и започна да обикаля около нея на тепиха.
	Искрица от обичайната дързост и гняв проблесна в очите на Джесика, когато си даде сметка, че той си правеше шега с нея.
	Ето това беше онази Джесика Харлоу, която познаваше.
	През всички тези седмици, инструкторите им бяха втълпявали, че няма разлика между половете и че мъжете трябвало да се бият с жените от групата така, както с всички останали. Въпреки това, кавалерството не беше мъртво, така че вместо да приключи двубоя за две секунди, както очевидно би могъл, той я остави да нанесе няколко удара, така че да покаже, че е усвоила техниките.
	Естествено, великодушието му я разгневи още повече.
	Много ясно.
	— Стига си танцувал наоколо, Шепърд. — Думите й бяха малко завалени от протектора за уста, но раздразненият й тон не можеше да бъде сбъркан.
	— Я чакай. Това двубой ли се предполага да бъде? А пък аз си преговарях умението да танцувам танго. — Чу как неколцина от класа се засмяха, но вниманието му си остана приковано в Джесика, докато се приближаваше до нея, и като избегна замаха й, я сграбчи.
	Тя промени стойката си и го оттласна, но вместо да отстъпи, както Джон беше очаквал, замахна и го удари в основата на гърлото, впрягайки цялата си сила срещу това уязвимо място.
	Той залитна назад и трябваше да положи усилие да запази равновесие.
	Сега бе неин ред да се усмихне.
	— Май трябва да поработиш върху тангото си — подхвърли, докато двамата обикаляха един около друг.
	— Ха. Имам няколко хода, които все още не си видяла.
	— Всички така казват, Шепърд.
	Откъм класа отново се разнесе смях — очевидно наистина се забавляваха. Джон се престори, че поглежда към тях, знаейки, че Джесика ще се опита да се възползва от моментното му разсейване.
	Тя пристъпи напред и посегна да го удари в слънчевия сплит, друго уязвимо място, но Джон отби удара й и я приклещи в хватка. Тя се опита да избяга, така че, за да запази контрол, Джон я събори по гръб и я обкрачи, приковавайки я към тепиха.
	Очите им се срещнаха и за частица от секундата му хрумна, че под него, приклещена между краката му, лежи изключително красива жена. Е, вярно, жена, която носеше протектор за уста и каска.
	Той се усмихна, съвсем лекичко, защото наистина беше адски сладко колко твърдо решена бе да се опита да го победи, и видя как очите й се присвиха. Прибягвайки към похватите за самозащита, които бяха научили в час, тя изви хълбоци, опитвайки се да го отхвърли от себе си, и успя да се обърне на една страна. Преметна крак върху неговия, като в същото време го удари с лакът в коляното в опит да се измъкне изпод него.
	Ходът си го биваше и срещу някой не толкова едър вероятно би успял.
	Но не и срещу него.
	Джон я сграбчи и я притисна към тепиха по корем, приклещвайки я в мъртва хватка, слагайки край на двубоя, без тя да пострада. Е, освен наранената й гордост.
	Притисната под него, долепила буза до тепиха, Джесика даде знак, че се предава.
	И… ето че работата му тук беше свършила.
	Джон скочи на крака и си свали ръкавиците. Потисна порива да се изпъчи самодоволно, ала от всичките му победи в спаринг схватките, тази, макар и напълно очаквана, бе особено сладка. През последните четири месеца Джесика му беше повече от достойна съперница във всичко, ала тепихът все още беше неговото царство и госпожица По-полека, здравеняко…
	… все още беше на тепиха.
	Закова се на място в мига, в който го забеляза, гледайки как Джесика се изправя бавно на крака. Дишайки тежко, тя си свали ръкавиците и извади протектора от устата си, сякаш имаше нужда от повече въздух. А после потръпна и докосна ребрата си… там, където Джон я беше приковал към пода с коляно.
	Беше наранена.
	Усетил как нещо в него омеква, той се приближи. Наведе се и протегна ръка, за да й помогне.
	— Джесика, толкова…
	Така и не успя да довърши.
	Тя сграбчи китката му с една ръка и заби другия си лакът в трицепса му, използвайки го като опорна точка, за да го извади от равновесие, докато извърташе тяло, дръпвайки силно.
	Джон се пльосна по лице на тепиха.
	Примига зашеметено, а после стисна челюст, когато Джесика заби коляно в лопатката му, използвайки другото, за да притисне протегнатата му ръка, улавяйки го в ключ.
	— Ще ми напомниш ли, Шепърд? От тази позиция кога слагам белезници на заподозрения — преди или след като му прочета правата? — попита тя престорено невинно.
	Всички в спортната зала бяха притихнали. Вероятно, също като Джон, имаха нужда от малко време, за да осмислят какво се беше случило току-що.
	А после инструкторът им избухна в смях и цялата зала изригна, ентусиазирана смесица от ръкопляскане и одобрителни викове. Проявявайки достатъчно здрав разум да не прекали (в края на краищата, Джон можеше да направи много с една свободна ръка и два крака), Джесика го пусна и се изправи. Без да обръща внимание на ръкопляскането, Джон скочи на крака и изплю протектора за уста, а после се огледа за ръкавиците си, които бяха отхвръкнали, когато тя го бе повалила на земята.
	Обърна се и ги видя в ръцете на Джесика.
	С развеселени искрици в очите, тя се приближи и му ги подаде. Ръцете му докоснаха нейните и погледите им се срещнаха.
	— Не се предадох — каза той.
	Устните й се извиха в усмивка.
	— Няма значение. — Тя се обърна и се върна при останалите, които я посрещнаха, вдигнали ръце, за да плеснат тържествуващо длан в нейната.
	Един месец по-късно, което несъмнено не изненада никого, Джесика получи най-високата оценка в академичната част, с което официално бе обявена за най-умната от всички. Джон също се превърна в нещо като легенда в Академията: коравият рейнджър от армията, който не само получи най-високата оценка по стрелба и физическа подготовка и завърши втори в академичната част, но освен това беше прикован към тепиха само веднъж по време на цялата програма.
	От адвокатка, висока метър и шейсет.


>	10

	Джесика хвърли поглед към Джон и видя как челюстта му отново потръпва. През последния час от полета не беше казал нито дума, очевидно потънал в мрачни мисли.
	Джесика потисна усмивката си, подозирайки, че знае точно какво го беше докарало до това състояние.
	— Беше шега, Шепърд.
	Той си придаде нехаен вид.
	— Кое?
	О, я стига.
	— На практика мога да видя пушека, който излиза от ушите ти. Знам, че си мислиш за онзи двубой.
	Прекъсна ги гласът на пилота, съобщаващ, че предстои да кацнат.
	Джон се наведе по-близо към нея, ниският му глас беше понижен в разпален шепот.
	— Спести ми невинната преструвка — и двамата знаем, че не беше просто „шега“. Искаше да докажеш нещо и го направи. Не се опитвай обаче да ме убедиш, че през онези двайсет и една седмици не беше точно толкова надъхана да победиш, колкото и аз. Защото мен никога не си видяла да се преструвам, че съм пострадал, за да тръшна един от съучениците си по лице на тепиха пред очите на целия клас.
	Естествено, че не. Великият Джон Шепърд не се нуждаеше от подобни номера. Въпреки това Джесика се размърда в седалката си, обзета от известна доза неудобство, когато той постави нещата по този начин.
	Казал онова, което имаше да казва, Джон се върна към четенето си и между тях се възцари неловко мълчание.
	Не се разправяй с него, заповяда си Джесика. Няма смисъл.
	Само че думите му продължаваха да я човъркат и тя най-сетне се предаде и се обърна към него.
	— Ако щеш вярвай, целта ми тогава не беше да те направя за смях. — Също като него, тя говореше тихо, така че никой да не може да ги чуе. — Онова, което исках да покажа на инструкторите, бе, че мога да импровизирам, дори когато противникът ми ме превъзхожда многократно. Че няма да се предам. Че въпреки ръста ми, бъдещите ми партньори и колеги ще могат да разчитат, че ще остана хладнокръвна и силна във всяка физическа конфронтация. Така че, да, видях възможност и се възползвах от нея. И ако ти някога се изправиш срещу триметров великан, който тежи два пъти повече от теб, сигурна съм, че ще постъпиш по същия начин.
	В продължение на един дълъг миг Джон не каза нищо.
	Когато най-сетне проговори, тонът му беше пълен с неохотно съгласие.
	— Е, добре. И все пак продължавам да твърдя, че не беше нужно да бъдеш чак толкова присмехулна. — Той изимитира гласа й: — Ще ми напомниш ли, Шепърд? От тази позиция кога слагам белезници на заподозрения — преди или след като му прочета правата?
	Джесика се усмихна широко, забравила тази част.
	— Това ли казах? Доста дръзко. — Джон се намръщи и тя махна пренебрежително с ръка. — О, моля ти се. Заслужи си го, след като заяви пред целия клас, че за нищо не ставам.
	Челюстта му се напрегна и Джесика се приготви да посрещне отговора му, ала в този миг самолетът зави рязко надясно. Тя сграбчи облегалката… която беше заета от ръката на Джон… и почувства силните му, корави мускули под пръстите си.
	Изчерви се и го пусна.
	— Извинявай.
	Странно смутена от спомена за това точно колко страхотно бе тялото на Джон Шепърд, скрито под официалните му дрехи, тя се опита да го прикрие, впервайки поглед през прозореца, докато се спускаха над летището. Възцари се дълго мълчание, нарушено най-сетне от Джон.
	— Не те „тормозех“ през часовете по физическа подготовка — каза тихичко и Джесика се обърна. — Опитвах се да те мотивирам. — Макар и приглушен, гласът му беше сериозен. — И ако ти не беше толкова упорита и не беше заела отбранителна позиция толкова скоро, решила, че съм ти враг, вероятно щеше да го осъзнаеш.
	Е, много ти благодаря.
	— Радвам се, че го изяснихме — отвърна тя сухо. — И между другото, „здравеняко“? Доста тъпо. Защо не започна да ти викам „малката“ по време на тази мисия и да видим как ще се развият нещата? — Джесика повдигна вежди. Не добре.
	— Именно. Въпреки това… — Той поспря, сякаш имаше нужда от една минутка. — Онзи ден на стрелбището… не трябваше да казвам, че за нищо не ставаш. Особено когато изобщо не беше вярно. — Той я погледна право в очите. — Беше грубо и незаслужено и ти се извинявам.
	Джесика примига.
	О!
	Когато тя замълча, изненадана не само от извинението, но и от факта, че Джон Шепърд й беше направил комплимент, той кимна, сякаш доволен, че това беше свършило, и прибра вестниците, които четеше, в куфарчето си.


	Сякаш по взаимно споразумение до края на полета никой от тях не повдигна въпроса за Академията. След като слязоха, последваха знаците, упътващи към багажното. Там жена на трийсет и няколко години с дълга кестенява коса и тъмносин костюм с панталон, държеше знак с имената ЕВЪРС/ РОСЪР.
	Здрависа се с тях, когато те се приближиха.
	— Господин Росър, госпожице Евърс… радвам се да се запознаем. Аз съм Сандра от компанията „Съншайн Лимузин“. Имате ли багаж?
	Джесика махна към ръчния им багаж.
	— Не, това е всичко.
	Всъщност жената не се казваше „Сандра“, нито работеше в компания за лимузини. В действителност, това беше специален агент Джасмин Чопра от техническия отдел на джаксънвнлския офис, чиято задача бе да осигури на Джон и Джесика всички помощни средства, лични вещи и документи, от които се нуждаеха за ролите си.
	Дърпайки куфарите си, те последваха агент Чопра през врата с надпис Предварително уреден наземен транспорт. Отвън ги чакаше черна лимузина. След като сложиха куфарите си в багажника, Джесика и Джон се настаниха на задната седалка, където ги очакваше по един спортен сак.
	В този на Джесика имаше мобилен телефон (който не можеше да бъде проследен), както и лични вещи: портфейл с шофьорска книжка, кредитни карти и застраховки на името на Ашли Евърс, часовник, дамска чанта и слънчеви очила. Като заможен инвеститор, от Ашли щеше да се очаква да носи подобни скъпи вещи, и също както във всички останали аспекти на мисиите под прикритие, ФБР много държеше на детайлите.
	— Твоята чанта също ще свърши работа, ако я предпочиташ — подхвърли агент Чопра, докато шофираше и се усмихна на Джесика в огледалото за обратно виждане. — Не очаквах да се появиш с чанта на „Миу Миу“.
	Джон й хвърли заинтригуван поглед и Джесика се изчерви. Да, служители на държавна заплата обикновено не носеха чанти за хиляда и осемстотин долара. Тя обаче беше задържала чантата в подялбата на вещите им при развода и не виждаше смисъл да я остави да събира прах на някой рафт в гардероба.
	Особено когато беше наистина страхотна чанта.
	— Беше подарък — обясни простичко на Джон, а после махна към новия му часовник „Дейв“, който той тъкмо си слагаше. Също като нея, и Джон беше получил скъпарски вещи за ролята си. — Готин „Ролекс“. — Приведе се към него и надникна в сака му. — Случайно да има машинка за подстригване на брада? — попита и си придаде невинно изражение, когато той я стрелна с гаден поглед. — Не те съдя, просто питам.
	Няколко минути по-късно свиха по тесен път, който ги отведе до малко, изоставено летище. Паркиран до невзрачна бяла сграда ги очакваше лъскав, сив мерцедес кабриолет.
	След като тримата слязоха от лимузината, агент Чопра връчи на Джесика ключовете на мерцедеса.
	— Колата е на името на двама ви. Погрижили сме се за всичко — когато си тръгнете за Чикаго, просто я оставете на паркинга на летището.
	През следващите няколко минути тримата обсъждаха мисията им, а после агент Чопра се ръкува с тях за довиждане.
	— Ако се нуждаете от каквото и да било, не се колебайте да ни кажете.
	Тя се качи в лимузината и си тръгна, а Джесика и Джон се приближиха до мерцедеса.
	— Трябва да ви се признае, Харлоу, в отдела за финансови престъпления определено имате готини играчки.
	Джесика се усмихна.
	И още как.


	По време на четирийсетминутното пътуване до хотела Джесика и Джон уточниха последните детайли от историята си.
	Според профилите, които агентите от джаксънвилското бюро им бяха създали, „Лейкшор Капитал Партнърс“ беше съдружие, в което всеки от двамата партньори допринасяше с нещо различно. Дейв имаше опит в строителството и беше от онези, които лично контролират всичко. След като един проект бъдеше одобрен, той се заемаше с всички въпроси покрай недвижимото имущество и работеше заедно с предприемачите и изпълнителите на всички строителни и ремонтни работи, които трябваше да бъдат свършени.
	Ашли, от друга страна, се съсредоточаваше върху цялостната картина. С магистърска степен по икономика от Станфърд (детайл, който Джесика определено оценяваше, тъй като можеше да говори за университета от позицията на някой, който наистина го познава), тя бе тази, която измисляше първоначалната идея и създаваше визията на новите проекти, запознаваше се с икономиката на града и квартала, където възнамеряваха да купят имот, и представяше проекта им пред потенциалните инвеститори.
	След като си измислиха история за това, как Дейв и Ашли се бяха запознали и защо бяха решили да станат бизнес партньори, Джон повдигна последната тема, която трябваше да обсъдят.
	— Ами личният живот на Ашли? — попита я, докато поемаха по магистралата, водеща към брега. — Необвързана ли е? Омъжена? Деца?
	На шофьорското място Джесика натисна газта, мислейки си, че определено можеше да свикне с това, да има толкова конски сили под свой контрол.
	— Необвързана. — Освен ако мисията не го изискваше, когато работеше под прикритие, тя винаги казваше, че не е обвързана. Нямаше смисъл да си измисля семейство и да се тревожи, че някой би могъл да поиска да види техни снимки на телефона й. — Ти?
	— И аз. Така е по-лесно.
	Очевидно имаше поне нещо, за което бяха на едно мнение.
	Заради различната часова зона беше станало почти обяд, докато стигнат до хотела. Избран от джаксънвилските агенти, „Понте Ведра Ин енд Клъб“ беше луксозен крайбрежен курорт, разположен извън града. Според онлайн проучванията на Джесика хотелът имаше живописна лагуна, частно игрище за голф и спа… и изглеждаше съвършеното място за двама заможни инвеститори, дошли в командировка.
	Или, в този случай, двама мними заможни инвеститори.
	Тя подкара по алеята през тучните земи към основната сграда, където ги очакваха няколко пикола. Всяка следа от напрежение между нея и Джон светкавично остана на заден план.
	Оттук нататък, когато бяха на обществено място, Джесика Харлоу и Джон Шепърд не съществуваха… нито проблемите и неразбирателствата им. Сега те бяха Ашли Евърс и Дейв Росър, двама умели, предприемчиви делови партньори, които имаха една-едничка цел в това пътуване: да поухажват кмета на Джаксънвил.
	— Готова ли си? — попита Джон с внезапно блеснали очи.
	Беше съвсем същият въпрос, който й беше задал на летището и този път в отговора на Джесика нямаше и следа от сарказъм.
	— Абсолютно.
	С прилив на адреналин (дори след десетки мисии под прикритие, това като че ли никога нямаше да й омръзне), тя спря колата и слезе, усмихвайки се на пиколото.
	— Настанявате ли се? — попита той, задържайки й вратата на колата.
	— Да, благодаря.
	Двамата с Джон влязоха заедно в хотела, дърпайки куфарите след себе си. Лобито излъчваше атмосфера на стари пари, с мраморни подове, корнизи от тъмен махагон и картини с плажни сцени по стените. След като се регистрира под измисленото си име, Джесика се уговори с Джон кога да се срещнат в лобито и се отправи към стаята си. Като се имаше предвид ограниченото им време, докато отиваше натам, си взе сандвич и кафе от деликатесния магазин на хотела.
	Тъй като не искаше да изправя на нокти счетоводителите на Бюрото, тя бе наела най-евтината стая, от която имаше „само“ частичен изглед към океана. След като остави куфара си върху огромното легло с колони, тя излезе на балкона. От лявата й страна се простираше плаж със ситен бял пясък, осеян с шезлонги и чадъри, а отвъд тях вълните на искрящо синия Атлантически океан се разбиваха умиротворяващо в брега.
	Джесика пое голяма глътка от топлия морски въздух.
	На това му се казваше мисия.
	Обзета от мъничко носталгия по Калифорния, тя се върна в стаята, за да си разопакова багажа. Останаха й петнайсет минути, така че реши да се преоблече в един от тоалетите на Ашли: права сива пола, бяла блузка с жабо и къси ръкави, и сиви обувки с токчета. За малко блясък реши да добави тежка огърлица и вдигна косата си в хлабав кок, оставяйки няколко тънки кичура да обрамчат лицето й.
	Доволна от резултата (определено изглеждаше като изискана бизнесдама), тя прибра пистолета си в сейфа, взе си чантата и излезе от стаята. Тъй като беше едва на втория етаж, слезе по стълбите и последва пътеката към основната сграда, където се беше уговорила да се срещне с Джон.
	Той стоеше с гръб към нея до една масичка, върху която имаше макет на платноходка. Обърна се, вероятно чул тракането на токчетата й върху мраморния под, и Джесика едва не зяпна при вида му.
	Майко мила.
	Нямаше и следа от небрежно сексапилния агент от отдела за организирана престъпност, с небръснатото му лице и дънки; на негово място се беше появил спретнат — и невероятно красив — бизнесмен в ушит по мярка костюм. Беше гладко избръснат, което подчертаваше строгите линии на силната му челюст, и беше сресал гъстата си, наситенозлатиста коса назад, от което очите му като че ли имаха още по-поразителен син цвят.
	Съвземайки се бързо, Джесика спря пред него, твърдо решена да изглежда напълно равнодушна.
	— Да разбирам, че одобряваш новия ми вид — подхвърли той.
	Дотук беше с опитите за равнодушие.
	— Е, добре, определено си личи, когато положиш малко повече усилие. Но да не правим голям въпрос от това. — И без да обръща внимание на лукавото му изражение, тя извади тъмните си очила от чантата и прекрачи прага на хотела, навън, под яркото слънце на Флорида.
	Време бе Ашли и Дейв да се заловят за работа.


>	11

	Тъй като агентите под прикритие от други градове обикновено избягваха местния офис на ФБР (заради възможността — макар и минимална — да ги видят как влизат или излизат), Джон и Джесика отидоха в една съвсем невзрачна на вид офис сграда в центъра на Джаксънвил, която всъщност беше собственост на ФБР и се използваше за най-различни мисии под прикритие. След като се качиха по стълбите на втория етаж, те бяха посрещнати от двамата агенти, които отговаряха за разследването на Блеър: специален агент Лийвит и Тод, които бяха част от отдела за борба с корупцията. Тод, на четирийсет и няколко години, имаше сдържано, делово излъчване, докато Лийвит, по-младият от двамата, имаше тяло на атлет и дружелюбно държане.
	— Чия беше идеята Ашли да е завършила Станфърд? — попита Джесика, докато джаксънвилските агенти ги водеха в малка конферентна зала. — Добър детайл.
	— Помислих си, че ще го оцениш. Макар че, като възпитаник на Дюк, късче от мен умря, докато го включвах в биографията ти — пошегува се Лийвит.
	Джон си погледна часовника. Впечатляващо. Бяха минали само три минути, а този тип вече бе успял да вмъкне коментар за своята алма матер. Единственото, което липсваше, за да е пълна картинката на типичен агент от отдела за финансови престъпления, бе престорено скромна забележка за магистърската му степен.
	— В бизнес училището на Дюк ли си учил? — попита Джесика.
	— Всъщност изкарах комбинираната им програма по икономика и право — обясни Лийвит. — Защото три години студентски заеми очевидно не ми бяха достатъчни.
	Бинго.
	След като се настаниха около конферентната маса, Лийвит започна срещата, като първо благодари на Джесика и Джон за съдействието, след което ги запозна накратко с разследването дотук… с което Джесика и Джон общо взето вече бяха наясно от записките по случая. След това беше време да се заловят с подробностите по утрешната операция.
	— Какъв е планът за подкрепленията? — попита Джон.
	Тъй като Бюрото не смяташе, че кметът е обект, представляващ особена заплаха, всички се съгласиха, че охраната трябва да бъде сведена до минимум. Никакъв отряд за бързо реагиране или специални части, само Лийвит и Тод в кола, паркирана на няколко пресечки от ресторанта, подслушващи разговора с помощта на миниатюрните микрофони, които Джон и Джесика щяха да носят.
	— Предполагам, че никой от вас няма да е въоръжен? — попита ги Тод.
	Джесика погледна към Джон.
	— Не виждам причина да рискуваме Блеър да забележи.
	Обикновено Джон беше въоръжен по време на мисиите си под прикритие — един от „плюсовете“ на това да играеш ролята на опасен тип от средите на организираната престъпност. Ала инвеститорът Дейв едва ли бе от онези, които биха отишли въоръжени на бизнес вечеря.
	— Съгласен съм. Има ли нещо за ресторанта, което би трябвало да знаем? — попита той Лийвит.
	— Ще вечеряте в „Бистро Екс“. Едно от любимите места на кмета. Всеки път избира една и съща маса — сепаре в дъното, което му осигурява известно усамотение. Акустиката е гадна, но не повече, отколкото в който и да било друг ресторант. Хубавото е, че Блеър би трябвало да се чувства достатъчно спокоен, за да говори открито, без да се притеснява, че някой може да го чуе.
	Прекараха следващите двайсетина минути, уточнявайки други детайли, когато телефонът на агент Тод иззвъня.
	— Морано — обясни той, имайки предвид лобиста, привлечен от ФБР. — Казах му да ми се обади, когато пристигне.
	След като Тод излезе от стаята, Джесика погледна към Лийвит.
	— Морано е запознат с подробностите на прикритието ни?
	Лийвит кимна.
	— Повторихме ги толкова пъти, че и насън да го бутнеш, ги знае.
	Планът бе, в случай че Блеър се поинтересуваше откъде Ашли и Дейв познават Морано, да кажат, че тримата имат общ познат — стар колежански приятел на Морано, живеещ в Чикаго. Когато чул, че Ашли и Дейв искат да отворят ресторант в Джаксънвил, приятелят им казал да потърсят Морано, който „познавал всички“ в Северозападна Флорида.
	— Изглеждаше малко нервничък, когато вчера се видяхме с него — продължи Лийвит. — Сигурен съм, че е просто предстартова треска. През цялото разследване страшно ни съдействаше.
	Джон се въздържа да изкоментира, ала циникът в него нямаше как да не отбележи, че ако не сътрудничеше, Морано го очакваха между десет и двайсет години зад решетките заради ролята му в скандал с корупция.
	Интересно бе как при подобни обстоятелства хората изгаряха от желание да сътрудничат на ФБР с всичко, с което можеха.
	Беше прочел доклада за Морано, който го представяше като човек, на когото късметът беше изневерил и който допуснал глупавата грешка да потърси лесен (разбирай незаконен) изход от проблемите си. След поредица от лоши инвестиции, както и тежък развод, преди четири години Морано преживявал тежък момент, както емоционално, така и финансово, когато местен ресторантьорски предприемач се обърнал към него във връзка с проблем с разрешителното за продажба на алкохол, което общинските съветници отказали да му отпуснат. Обзет от паника, при положение че откриването на ресторанта било насрочено за следващата седмица, предприемачът предложил на Морано (който от няколко години бил приближен съветник на кмета Блеър), че навярно биха могли да намерят някакво „взаимноизгодно решение“, ако кметът се съгласял да използва влиянието си, за да попритисне общинските съветници и да му издейства разрешителното.
	И ето как бяха посяти семената на подкупи и политическа корупция.
	Докато обществото виждаше в него очарователно, харизматично златно момче, далеч от чуждите очи кметът на Джаксънвил беше съвсем различен човек: алчен, жаден за власт и нарцистичен. След като се съгласил да издейства това първо разрешително (и гушнал десет хилядарки), Блеър осъзнал, че има възможност да си докарва солидни сумички, само като ухажва подходящите хора и направи няколко телефонни обаждания. Ако тези хора имат излишни пари, с които нямат нищо против да се разделят, оправдавал се той, на кого вредяло това?
	Двамата с Морано се съгласили, че се налага да бъдат внимателни. Изработили си схема: Морано, с помощта на дискретни намеци и правилните многозначителни думи надушвал типовете с дълбоки джобове, които не биха имали нищо против проблемите им с бюрокрацията да се изпарят. Установили веднъж наличието на интерес, те се споразумявали за цената и след като парите се озовели в правилните ръце, късметлията с дълбоките джобове изведнъж установявал, че е освободен от досадните бюрократични пречки, спъвали го до този момент. Морано прибирал двайсет процента (неговата комисиона за намирането на клиент) и за три години двамата с Блеър си скътали доста солидни сумички.
	Бе изглеждало толкова лесно. Поне докато една вечер агенти Лийвит и Тод не се бяха появили на прага на Морано със заповед за арест.
	Според доклада на агентите, Морано буквално се разхлипал, когато попитали в прав текст за схемата с подкупите, и начаса си признал… за ужас на своя адвокат. За късмет на Морано, Федералното бюро било вдигнало мерника на по-едрата риба в случая.
	Кметът Блеър.
	И така те се споразумели. Изгарящ от желание да изкупи вината си, Морано казал на Лийвит и Тод всичко, което знаел за Блеър и се съгласил да носи скрит микрофон. През следващата година ФБР тихичко събирали доказателства за корупционния кръг, който включвал не само кмета, но и няколко от най-успешните бизнесмени и бизнесдами на града. Сега оставаше единствено да нанесат решителния си удар, тази последна операция, и ФБР щеше да пристъпи към арест.
	Очевидно, Джон не беше вложил в случая нито толкова време, нито толкова усилия, колкото Лийвит и Тод, ала това бе важна мисия и за него. Ако бъдеше приет в Отряда за спасяване на заложници, през септември вече щеше да бъде в Куантико и тази мисия с Джесика щеше да бъде последната му като агент под прикритие.
	А той нямаше никакво намерение да приключи със загуба.


	Когато Морано пристигна, придружен до конферентната зала от агент Тод, първото впечатление на Джон бе, че изглежда нервен и превъзбуден, сякаш беше прекалил с кафето. Нисък, набит мъж, наближаващ петдесетте, с оредяваща кестенява коса и капчици пот, избили по челото му, докато Тод ги представяше един на друг.
	— Антъни Морано, полупрофесионален доносник, на вашите услуги — каза той на Джесика. Гласът му отекна в залата; говореше с южняшки акцент. — Утре ни предстои голям ден, а? — Той се изкиска, а после се обърна, за да се ръкува с Джон. При вида на двайсет и пет сантиметровата разлика между тях очите му се разшириха. — По дяволите. Радвам се, че съм на твоя страна.
	Когато всички се настаниха около масата, Лийвит се зае да им обясни плана за утре. Морано се беше уговорил да се види с кмета Блеър в кабинета му и двамата щяха да тръгнат оттам в една кола. Джон и Джесика щяха да отидат в ресторанта по-рано, за да имат достатъчно време да се уверят, че микрофоните им работят както трябва.
	Тук Морано прекъсна Лийвит.
	— Радвам се, че този път вие ще се погрижите за микрофоните — каза той на Джесика и Джон. — Всеки път, когато трябваше да нося микрофон на някоя вечеря, се притеснявах, че ще си потъркам ризата не както трябва и — пльос — проклетото нещо ще се изтърси върху пържолата ми. Опитайте се после да се измъкнете от нещо такова. — Той се разсмя и потупа агент Тод по гърба през смях, а после се наведе напред. — Между другото си мислех, че може би имаме нужда от някаква кодова дума. Нали се сещате, в случай че утре нещо се обърка. Нещо ненатрапчиво, на което Блеър няма да обърне внимание. Например… — той направи драматична пауза, — захаросани череши.
	Джон улови погледа на Джесика и видя, че и тя потиска една усмивка.
	Цивилни.
	През следващия половин час Морано непрекъснато подхвърляше въпроси и идеи, очевидно както нервен, така и адски развълнуван, че ще работи заедно с агенти под прикритие. Наричайки себе си, Джесика и Джон „Екип А“, той искаше да знае всичко: кой къде ще седи в сепарето (което беше без значение), дали подкрепленията щяха да отцепят „периметър“ около ресторанта (някой определено беше гледал твърде много епизоди на „24“) и как да реагира, ако някой разпознаеше него или кмета и се приближеше, за да ги поздрави (просто и ти го поздрави в отговор).
	Лийвит изглеждаше смутен от прекъсванията, Тод — подразнен, ала Джесика дори не трепна. Отговаряше търпеливо на всичките въпроси на Морано, любезно и професионално, и успяваше да отклони разговора от многобройните му предложения, без да го засегне.
	Докато я гледаше отстрани, Джон с неохота си призна, че е впечатлен от нея.
	— Виждам, че все още предпочиташ ролята на доброто ченге — подхвърли, докато двамата с Джесика отиваха към колата след края на срещата с Морано. Следващата точка в списъка със задачи бе да огледат имота, който Дейв и Ашли уж искаха да купят.
	Усмивката на Джесика бе едновременно скромна и самоуверена.
	— Когато обстоятелствата го изискват.
	Сложила слънчевите си очила, тя протегна ръка, когато стигнаха до взетия под наем мерцедес.
	Джон бръкна в джоба на панталоните си и извади ключовете.
	— Наистина ли ще го правим? Ще се редуваме да шофираме?
	Пръстите й докоснаха неговите, докато поемаше ключовете от ръката му.
	— Ако предпочитате, агент Шепърд, нямам нищо против да шофирам само аз. — Тя се обърна и отиде до мястото на шофьора.
	Очите на Джон се задържаха върху нея, върху обувките й с високи токчета и начина, по който тясната пола обгръщаше хълбоците й.
	Стегни се, задник такъв. Тя ти е партньор. И трябва ли да ти напомням какво се случи предишния път, когато си помисли…
	О, не, определено нямаше нужда да му напомнят. И до днес съвсем ясно виждаше изпълненото с презрение изражение на Джесика, когато я беше докоснал онзи ден на стрелбището. Ето защо възнамеряваше да не обръща никакво внимание на това, как изглежда в тоалета си като Ашли.
	Тя се качи в колата и за миг той зърна още няколко сантиметра от гладкия й гол крак.
	Никакво внимание оттук нататък.
	Нужни им бяха едва петнайсетина минути, за да прекосят реката Сейнт Джон и да стигнат в историческия квартал Ривърсайд. От предната седалка Джон огледа мястото, еклектична смесица от симпатични малки кафенета, модни бутици, антикварни магазини и нощни клубове. Джесика се отправи към Кинг Стрийт, сърцето на ресторантьорската сцена в града, и откри място за паркиране само на няколко метра от празната тухлена сграда, която Ашли и Дейв се надяваха да приюти бъдещия им винен бар и пицария.
	Онова, което никой извън ФБР не знаеше, бе, че в действителност сградата е собственост на Бюрото, което я беше купило посредством една фиктивна корпорация на доста добра цена, като се имаха предвид проблемите с районирането и разрешителните. Тъй като очевидно не искаха да се занимават с допълнителната работа, която щеше да им се отвори, ако се престореха, че мястото наистина се продава, историята бе, че Ашли и Дейв бяха чули от техен приятел предприемач, че собственикът на сградата иска да я продаде, и щял да им предложи намаление, ако успеят да се разберат помежду си и да си спестят процента за агента по недвижими имоти. Честно казано Джон се съмняваше, че Блеър ще попита за подробностите, но както винаги в операциите под прикритие Бюрото се грижеше изключително старателно всичко да изглежда както трябва.
	Използвайки ключа, който Лийвит им беше дал, Джесика отключи входната врата и прекрачи прага, следвана от Джон. Мястото, както можеше да се очаква, приличаше на изоставена банка — празни гишета зад бронирано стъкло, а покрай едната стена имаше празни работни места, отделени с прегради, в някои от които все още имаше бюра.
	— Не навежда на мисли за винен бар и пицария — отбеляза Джесика.
	— Зависи как го погледнеш. — Джон тръгна наоколо. — Ето как го виждам аз: в центъра на помещението ще има голям бар с много места за сядане. От тази страна на ресторанта ще има пейки покрай прозорците, които при хубаво време ще могат да се отварят, и четири или пет антични шкафове, които ще бъдат част от бара. А тук — той отиде в другата част на помещението, — покрай стената ще има сепарета и обособено място с маси ето тук, зад бара, което може да се използва за частни партита. — Той посочи към задната част. — Открита кухня с масивно каменно огнище за пица в сърцето й, тоалетни — ей там, а в този ъгъл, зад стени от стъкло, ще държим вината. Представям си сводове и изобилие от дъб, за да му придаде излъчване на тосканска изба, но пейките и барстолчетата ще бъдат тапицирани с червена кожа, за секси елемент.
	Джесика го зяпна. За миг като че ли беше останала без думи.
	— Ще го приема като знак, че си съгласна — подкачи я той.
	— Откъде измисли всичко това?
	Той сви рамене, престорено невинно.
	— Просто си върша работата, Ашли. Аз съм този, който отговаря за дизайна, забрави ли?
	Джесика повдигна вежди очаквателно.
	Е, добре. Щеше да й разкрие тайните си.
	— В досието по случая, наред с другата информация, имаше и план на сградата. Показах го на брат ми, който се занимава с ресторантьорство, и го попитах какво би направил той с това място.
	— О. — Джесика се размърда, в тона й се долавяха нотки на неохотно одобрение. — Доста находчиво.
	Той й намигна.
	— Не ми е за първи път.
	След като огледаха „двора“, който в момента беше просто циментиран парцел, който банката бе използвала като паркинг, те заключиха и се поразходиха из квартала, за да почувстват атмосферата му. Докато се върнат при колата, наближаваше шест часът. Завиращ в трийсет и пет градусовата жега, Джон си свали сакото, докато се приближаваше към мерцедеса. След като го окачи на задната седалка, той се настани на шофьорското място и докато запретваше ръкавите на ризата си, улови Джесика да го гледа.
	Вземайки го за неодобрение, той реши да я изпревари.
	— Наясно съм, че вероятно нарушавам алинея 2, параграф В на дрескода на отдела за финансови престъпления, но нека да те видя теб с дълги ръкави и сако във Флорида през юли.
	— Всъщност е параграф Г. Параграф В постановява минималното ниво на шикозност, на което трябва да отговарят всичките ни костюми.
	Сладко. Джон запали колата и подкара към хотела.
	— Някакви идеи, сега, когато разгледахме квартала? — попита, връщайки се към работата.
	— Според мен основният въпрос, който трябва да очакваме от Блеър, е „Защо Джаксънвил?“ — отвърна Джесика. — Тоест, защо една преуспяваща компания от Чикаго би избрала да инвестира именно тук? И, господи, ще се стопя, ако климатикът не започне да действа. — Тя усили вентилатора докрай и намести отворите така, че да духат право към нея. — А… така е много по-добре — въздъхна.
	Затворила очи, с блажено изражение върху лицето, тя имаше по-спокоен вид, отколкото Джон я беше виждал някога.
	Давайки си сметка, че я зяпа, той отново насочи вниманието си към пътя.
	— Мислиш, че историята ни няма да мине? Че кварталът има динамично развиваща се кулинарна сцена и искаме да се възползваме от това?
	— Мисля, че бихме могли да ги убедим, но няколко от детайлите, предложени от Лийвит и Тод ми се струват малко… неубедителни.
	— Като?
	— Като например това, че Ашли и Дейв искат да инвестират в няколко проекта в Джаксънвил, не само в този. Разбирам защо — искаме Блеър да си помисли, че сме готови да налеем доста пари в града му, ако първият проект потръгне добре. Според историята на Лийвит и Тод, ако Блеър ни попита какво друго планираме (което според мен е много вероятно), се очаква да му отговорим, че обмисляме да отворим гастро-кръчма в квартала.
	Джон я погледна.
	— И това е проблем?
	— Не ме разбирай погрешно, аз също оценявам един хубав бургер и чаша вино. Но докато се разхождахме наоколо, в рамките само на няколко пресечки, видях три гастро-кръчми. Ако бях преуспяващ инвеститор, който иска да пробие на процъфтяваща кулинарна сцена, щях да търся нещо ново и различно… нещо, което вече не е направено няколко пъти.
	Джон се замисли над думите й.
	— Добре, какво би предложила ти?
	— Не знам. Засега — побърза да добави тя. — Тази вечер ще направя проучвания върху най-новите тенденции в ресторантьорството и ще ги сравня с нещата, които все още не са особено разпространени в Джаксънвил. Може би веганска кухня или пък на принципа „от фермата до масата“… Както и да е, ще се поразтърся и до края на вечерта ще ти пратя имейл с идеите си.
	Само че Джон не работеше по този начин.
	— Ако са нужни проучвания, аз също ще се включа. Няма да разпускам на бира в хотелския бар, докато ти вършиш цялата работа.
	— О, колко мило от твоя страна. Макар че, държа да отбележа, това влиза в задълженията на Ашли. Тя е момичето, което отговаря за цялостната картина.
	— Сега сме партньори, Джесика. Работим като екип — заяви той категорично.
	Устните на Джесика се извиха в усмивка.
	— О, просто изтъквах, че вероятно аз би трябвало да ръководя нещата тази вечер, тъй като това е моята част от бизнеса. — Тя направи закачлива пауза. — Партньоре.
	Джон поклати глава. Опитваше се да бъде мил, а ето че тя пак му сервираше нейната дръзка присмехулност.
	— Питам, просто за да съм сигурен — нарочно ли се опитваш да ме подразниш или просто ти идва отвътре?
	— Вероятно по малко и от двете.
	Джон изсумтя — така и предполагаше. Съсредоточи се върху пътя пред себе си, докато минаваше в съседната лента, а когато отново погледна към нея, я видя да се усмихна, зареяла поглед през прозореца.
	Давайки си сметка, че отново я зяпа, си заповяда да насочи вниманието си към пътя.
	— Е, за това проучване… за да спестим време, защо не си направим работна вечеря?
	Джесика си погледна часовника.
	— Всъщност смятах да предложа същото. — Тя го стрелна с кос поглед. — Естествено, ще се наложи да си поръчаме нещо от румсървис.
	Да, според него това се подразбираше от само себе си. В края на краищата, двама агенти под прикритие, разследващи кмета на града, едва ли биха могли да извадят лаптопите си насред някой ресторант и да започнат да обсъждат мисията си.
	Което оставяше открит един-единствен въпрос.
	— Твоята стая или моята?


>	12

	След като се преоблече в удобна блузка и дънки, Джесика обиколи набързо хотелската си стая, прибирайки всички лични вещи. Натъпка куфара си в дрешника, заедно с пухкавите лилави чехли, които вземаше винаги, когато пътуваше, защото не обичаше да ходи боса в хотелските стаи. Накрая се огледа за последен път, просто за да е сигурна.
	Чисто беше.
	Погледна си часовника и видя, че й остават още две минути. Много добре. Достатъчно време, за да успокои дишането си, да си лепне делово изражение и да укроти пеперудите, които започваха да пърхат в стомаха й всеки път, щом си представеше Джон в хотелската си стая.
	Твоята стая или моята?
	Нелепо бе дори да мисли по този начин. Тя беше агент под прикритие, той беше агент под прикритие и в работа като тази бързо свикваш със срещи на четири очи. Като се имаше предвид численото им превъзходство в Бюрото, Джесика почти винаги работеше с мъже и нито веднъж не се бе замисляла за това, че е насаме с мъж в ситуация, която при други обстоятелства би могла да бъде сметната за интимна.
	Естествено, никой от тези мъже не беше Джон.
	Това бе същият проблем, който беше имала в Академията — просто… забелязваше разни неща у него. Като например факта, че беше доста добър партньор: имаше светкавична мисъл, бързо вземаше решения, ала никога не беше арогантен, нито пък се отнасяше пренебрежително към нейните идеи. Или пък овладяната му, плавна походка, в която имаше само точната доза напереност. Или колко самоуверен и подготвен беше, въпреки че тази операция доста се различаваше от онова, с което си имаше работа обикновено в отдела за борба с организираната престъпност.
	Или пък фактът, че беше толкова идиотски секси.
	Ушитият по мярка костюм, който носеше, определено не помагаше. Да го види толкова изтупан и делови, се бе оказало странно предизвикателно. След като в Академията го беше виждала в мокра от пот тениска и спортни шорти, тя знаеше точно какво се крие под костюма и вратовръзката… и то бе чисто и просто кораво, изваяно съвършенство. Имаше един момент, по-рано в колата, когато беше навил ръкавите си и само гледката на голите му ръце едва не я беше накарала да се изчерви.
	Сериозно. Ръцете му.
	Слава богу, той като че ли не беше забелязал, че тя забелязваше тези неща. И тя имаше твърдото намерение това да не се промени. Имаше задача и да изпива с жаден поглед голите части от тялото на партньора си не беше част от мисията, възложена й от нейния шеф. За което можеше само да съжалява.
	Почукване на вратата на хотелската й стая я изтръгна от мислите. Чувствайки се по-добре сега, когато беше взела това решение, тя надникна през шпионката и отвори.
	Джон стоеше на прага по дънки и бяла тениска, опъната върху силните му гърди и широки рамене, и разкриваща вероятно най-сексапилните бицепси, които беше виждала някога.
	Добре, размисли — май беше по-добре отново да си сложи костюма и вратовръзката. Или пък развлечен, безформен суитшърт. Може би дъждобран от онези, които покриваха цялото тяло. Защото сега пред нея имаше повече загоряла от слънцето кожа и повече мускули и внезапно вътрешният й прагматичен глас, онзи, който допреди миг й казваше да не обръща внимание на тези неща, сега беше вдигнал ръце, сякаш се предаваше. Да, на това дори аз нямам какво да отговоря.
	Той плъзна очи по нея, а когато проговори, гласът му беше толкова нисък, че само тя да го чуе.
	— Носиш дънки. Изисканите типове от отдела за финансови престъпления ще ти отнемат значката, ако те видят.
	Чудесно. Вече започваше да я дразни. И просто така, нещата отново се върнаха в релсите.
	— Ще трябва да разчитам на теб да опазиш тайната ми — отвърна тя сухо, отдръпвайки се, за да го пусне да влезе, след което затвори вратата и му подаде менюто. — Кажи ми какво искаш и ще го поръчам.
	След като се погрижиха за това, двамата се заловиха за работа. Стаята й беше обзаведена с мъничка кухня, а до нея имаше маса и столове, където можеха да работят. Беше малко тесничко, тъй като масата беше само за двама души и капаците на лаптопите им се допираха.
	— Помолих Лийвит да ни изпрати списък с обявените за продажба имоти, които биха могли да представляват интерес за Дейв и Ашли като възможно място за ресторанта им — обясни Джон. — Обеща да ни ги пусне до час.
	Джесика кимна. Това бе още една подробност от историята им, за която двамата с Джон бяха на едно мнение. Ако на Блеър случайно му хрумнеше да се поинтересува кои други имоти бяха огледали, им се щеше да знаят какво още се предлага на пазара.
	— Добре. Благодаря.
	Настанявайки се удобно пред лаптопа, Джесика подви крака под себе си.
	— И така. Последни тенденции в ресторантьорството. — Въведе думите в Гугъл и се залови да прегледа резултатите, дъвчейки разсеяно върха на химикалката си. — А, ето това е нещо интересно…
	Така и не довърши, когато, вдигайки очи от лаптопа, видя, че Джон я беше зяпнал.
	Или по-точно, беше зяпнал устата й.
	Тя се изчерви и остави химикалката на масата. Гаден навик, знаеше го.
	— Според тази статия нараства популярността на „луксозните семейни заведения“. Навярно бихме могли да го използваме.
	Тя продължи с проучванията си, водейки си бележки в хотелското тефтерче, което беше взела от нощното шкафче. Зачете статия от някакъв хранителен експерт, според когото „бърканите яйца“ били една от най-горещите тенденции тази година (за разлика от миналата, когато били толкова старомодни?) и тъкмо се канеше да се пошегува с това, когато се разнесе гласът на Джон.
	— Трябва ли да правиш това с химикалката? Отвлича ми вниманието? — каза той, а в гласа му се долавяха остри нотки.
	Хм. Дори не си беше дала сметка, че отново е лапнала върха на химикалката.
	— Извинявай. Май имам малка орална фиксация.
	Или поне все това повтаряше майка й, която беше психолог. Миличка, то е начин за облекчаване на стреса. Опитай се да откриеш източника на този стрес, вместо да се мъчиш да прогониш проблемите си с дъвчене.
	— Орална фиксация — повтори Джон.
	Челюстта му потръпна.
	Джесика сви небрежно рамене.
	— Така се нарича.
	Той я погледа още миг, а после отново насочи вниманието си към лаптопа и започна да пише яростно.
	Е, добре. Някой май не е в особено добро настроение. Храната им пристигна след половин час. Докато вечеряха, измислиха какъв щеше да бъде вторият проект, който Ашли и Дейв обмисляха да развият в Джаксънвил: квартално американско бистро на принципа „от фермата до масата“, който щеше да използва местно произведени продукти, а през уикендите щеше да предлага брънч, централно място, в който щяха да заемат… гастрономски бъркани яйца.
	— Толкова се гордееш с тази подробност — подхвърли Джон, преди да отхапе от своето тако с риба на скара.
	Джесика се усмихна, докато мажеше още майонеза върху сандвича си. Е, всъщност така си беше.
	— Чувам, че тези дни всички са луднали по тях. — Тя свали десния си крак, който беше преметнала върху левия, за да седне по-изправена, при което той докосна този на Джон.
	Ниско в корема й се разля горещина.
	— Извинявай. — Намести се в стола си така, че между тях да има по-голямо разстояние.
	— Няма проблем. — Той продължи да се храни, внезапно адски заинтригуван от онова, което четеше на лаптопа си.
	За бога, държеше се така, сякаш за първи път попадаше в компанията на сексапилен мъж. Бившият й съпруг, самият той — доста привлекателен, беше филмов продуцент и тя бе присъствала на цял куп партита и събития с някои от най-прочутите и сексапилни актьори. Прекараш ли известно време в Холивуд, сексапилът се превръщаше в част от пейзажа, като палмовите дървета. Ала едно случайно докосване до крака на Джон Шепърд и ето че тя беше по-смутена от дванайсетгодишно момиченце на концерт на Джъстин Вийбър.
	Стегни се, Харлоу. Съсредоточи се върху задачата.
	За щастие, имейлът от Лийвит пристигна, докато се хранеха и те трябваше да прегледат прикачения списък с имоти. Докато разглеждаха снимките на един от имотите, Джесика извади фибите, с които беше прибрала косата си — цял ден се бяха впивали в скалпа й.
	— Давам си сметка, че Чикаго е доста скъп град за живеене, но можеш ли да повярваш, колко евтино… — Джон замълча, когато косата на Джесика се разпиля около раменете й, вълниста и бухнала от това, че цял ден беше прибрана на кок. Прокашля се и продължи: — … колко евтини са някои от тези имоти?
	— Нали? Можеш да купиш сграда, достатъчно голяма, за да побере цял ресторант, за по-малко пари, отколкото платих за едностайния си апартамент. — Тя прокара пръсти през косата си, опитвайки се да я обуздае, когато телефонът й се обади с ново съобщение — личният й телефон, не онзи, който беше получила за мисията. След няколко секунди иззвъня отново.
	— Извинявай. — Тя стана от масата и отиде до нощното шкафче, където го беше оставила. Докато вдигаше, той иззвъня за трети път.
C>
	Моят тип казва, че още не си му пратила съобщение — пишеше брат й. — Споменах ли, че кара мазерати?
C$
	Джесика въздъхна и прегледа останалите есемеси. Не отново.
C>
	Само шест пъти — побързала бе да отговори сестра й. — Джес… просто ела във фитнеса с мен. След като видиш моя тип в спортните му дрехи, изобщо няма да те е грижа за някаква си тъпа кола.
C$
C>
	Казва жената, чиято съпруга кара ауди R8 — не й беше останал длъжен Фин.
C$
	Преди Джесика да успее да се намеси в препирнята, телефонът й извибрира със самодоволния отговор на Мая.
C>
	И изглежда страхотно, докато го прави.
C$
	Джесика поклати глава и написа отговор. Обичаше брат си и сестра си и знаеше, че те просто се грижат за нея след развода й и искат да я защитят… Факт, който й се струваше доста забавен, при положение че тя носеше пистолет и стига да искаше, можеше да ги тръшне на пода само за миг. Понякога обаче беше уморително все да бъде третото колело в разговора между двамата близнаци.
C>
	В момента съм заета — написа.
C$
	Естествено, това страшно заинтригува сестра й.
C>
	Ооо… нещо секси?
C$
C>
	Моля те, недей да отговаряш на това — написа брат й незабавно.
C$
	Джесика хвърли скришом поглед към Джон. Съвършеният му бицепс се напрегна възхитително, докато отпиваше от бутилката бира, която си беше поръчал от румсървиса.
	Тя преглътна, устата й изведнъж бе пресъхнала.
C>
	Работа — обясни на брат си и сестра си. — А сега стига сте ми пращали съобщения, преди заради вас да ме разкрият и да ме застрелят.
C$
	Телефонът начаса притихна.
	Тя се усмихна. Изчака няколко секунди, преди да сложи край на мъките им.
C>
	Просто малко феберейски хумор.
C$
	Отговорите им долетяха бързо и яростно.
C>
	ОТВРАТИТЕЛНА си. Изкара ми акъла.
C$


>	13

	Джесика се изкиска и се върна на масата. Така им се падаше. Може би сега най-сетне щяха да я оставят на мира с опитите им да й уредят среща. Не че по-нататък не би могла да прояви интерес, но точно сега искаше да свикне с живота си на необвързана жена, създавайки си свой собствен ритъм. Та мастилото върху документите за развода й още не беше засъхнало.
	Джон повдигна вежди.
	— Всичко наред ли е?
	— Хмм? — Тя махна към телефона си. — О, да, всичко е наред.
	— Гаджето те проверява? — подхвърли той небрежно.
	Гадже? Ха… това си го биваше.
	— Не, само брат ми и сестра ми.
	Джон кимна и отново отпи от бирата си.
	— Е… има ли гадже? — Облегна се в стола, тонът му беше нехаен. — Не носеше халка в офиса, така че, предполагам, няма съпруг.
	Въпросът доста я жегна, макар че не можеше да вини Джон, задето го беше задал. Сега двамата бяха партньори и честно казано би било странно, ако понякога не говореха за личния си живот.
	— Не, няма гадже. — Замълча за миг. — Имаше съпруг. Бракоразводното ни решение влезе в сила миналата седмица.
	— Съжалявам. Нямах намерение да любопитствам.
	Джесика се усмихна лекичко.
	— О, да, имаше.
	Устните му се поизвиха, сякаш за да признае, че е права, а после изражението му стана по-сериозно.
	Джесика сви рамене и отпи глътка вино, след което остави чашата си до лаптопа.
	— Стори ми се подходящ момент за ново начало. — Тъй като не обичаше да се намира на горещия стол, тя използва хумор, за да обърне разговора към него. — Ами ти? Приятелка? Жена? Деца? Може би цяла сюрия едри, русоляви момчета, които отсега страшно ги бива в спорта и знаят как да запалят огън с дупето на светулка?
	Джон се разсмя — истински смях, не сухото подсмихване, с което Джесика беше свикнала.
	— Май съм пропуснал този час в рейнджърското училище. — Той се заигра с бирената бутилка. — Не… нито жена, нито деца. Имаше приятелка, но с нея скъсахме преди няколко седмици.
	По напрегнатия език на тялото му, Джесика се досети, че тук се крие някаква история.
	— Тогава ли реши да се пробваш в Отряда за спасяване на заложници?
	— Стори ми се подходящ момент за ново начало.
	Джесика се поусмихна при тези думи. Е, добре.
	В продължение на няколко мига никой не каза нищо, откровенията им сякаш бяха увиснали във въздуха между тях. За да замаже неловкия момент, Джесика отпи глътка вино и отново се залови за работа.
	— Е, докъде стигнахме със списъка от Лийвит? — Зачитайки имейла, който джаксънвилският агент им беше изпратил, тя остави винената си чаша на ръба на масата.
	Очевидно, твърде близо до ръба.
	Чашата се наклони и падна, пръсвайки се на парченца върху покрития с плочки под на кухненския бокс. Червено вино оплиска пода и шкафовете.
	— Мамка му. — Джесика скочи от стола, Джон също.
	Смутена от глупостта си и вероятно движейки се твърде бързо, тя грабна едно от по-големите парчета стъкло и си поряза пръста. Шурна кръв и тя изруга под носа си.
	Приклекнал на пода до нея, Джон я погледна и се намръщи.
	— Порязала си се.
	— Нищо ми няма.
	Тъй като не искаше да изцапа всичко с кръв, тя отиде до мивката и сложи ръката си под студената струя.
	Джон се приближи, за да погледне пръста й.
	— Дай да видя.
	— Наистина, нищо ми няма.
	— Дай да видя — повтори той по-твърдо и без по-нататъшни дискусии извади ръката й изпод струята, вземайки я в дланта си, за да разгледа порязаното място.
	След студа на водата, ръката му, леко загрубяла, се обви като топло одеяло около нейната.
	— Не мислиш, че ще има нужда от шевове, нали? — Главите им почти се докосваха, докато разглеждаха порязването. Джесика вдигна очи и установи, че устата й бе само на няколко сантиметра от неговата.
	Дяволите го да вземат — устните му бяха точно толкова съвършени, колкото всичко друго у него.
	Тя примига, окопитвайки се от тези мисли, когато Джон отново сложи ръката й под водата.
	— Нека видим колко бързо ще спре да кърви. — Взе няколко хартиени кърпи от кухненския плот и ги сгъна. След това спря чешмата, улови ръката й в своята и покри раната с хартиените кърпи, притискайки ги с другата си ръка.
	Джесика вдигна очи, усетила как нещо в нея омеква, докато го гледаше как работи.
	— Боли ли? — попита я.
	Гласът й, когато отговори, прозвуча дрезгаво.
	— Не много.
	— Забележителната Джесика Харлоу, победена от една винена чаша. — Посочи я, а тонът му отново стана твърд. — Дръж кърпите точно така, докато не ти кажа да спреш.
	— Слушам. — Той я стрелна с поглед и тя се усмихна сладко-сладко. А после усмивката й се превърна в намръщване на протест, когато той взе още кърпи и се залови да изчисти бъркотията на пода. — Джон… не е нужно да го правиш.
	— Смятам, че ще е по-добре партньорката ми да е с всичките си пръсти по време на операцията утре.
	Ха-ха. Тя си стоеше там, чувствайки се безполезна, докато той събра парчетата стъкло и избърса виното, оплискало пода и шкафовете.
	След това дойде до мивката, за да навлажни кърпите.
	— Освен това е забавно да те гледам как се тормозиш.
	Джесика се дръпна назад, несигурна какво означава това.
	— Защо да се тормозя?
	— Защото не понасяш да приемаш помощ. Поне не и от мен.
	— Ама че нелепо — изсмя се тя. — Кога съм имала проблем да приемам помощ от теб? И не ми казвай — млъкна за миг, когато той посочи към ръката й, за да й напомни да притиска раната, — че броиш всички онези пъти, когато се опитваше да ме „мотивираш“, като ми крещеше по време на физическата ни подготовка. Мисля, че никога няма бъдем на едно мнение относно предполагаемата полза от този подход.
	Той не обърна внимание на ироничния й тон.
	— Всъщност имах предвид онзи ден на стрелбището.
	О. Това.
	„Очакваш изстрела и ръката ти трепва, когато стреляш. Освен това стойката ти е неправилна.“
	Джесика замълча, обзета от неудобство при спомена. Както беше научила от инструктора по стрелба на следващия ден, съветът на Джон беше съвършено правилен. Да, беше я изненадал, докосвайки я по рамото и определено би помогнало, ако я беше попитал дали иска помощ, ала въпреки това, поглеждайки назад, думите й (Хей, я по-полека, здравеняко), действително бяха мъничко… груби.
	— Внимавай със стъклото — предупреди го, докато той коленичеше на пода, за да довърши чистенето. — Малките парченца трудно се забелязват.
	Той изглеждаше развеселен, макар да бе трудно да се каже дали заради идеята, че могъщият Джон Шепърд би могъл да бъде наранен от някакво си стъкло, или защото си даваше сметка, че бе избегнала темата за станалото между тях на стрелбището. След като изхвърли и последните хартиени кърпи, които беше използвал, той се приближи до мивката, за да погледне ръката й.
	— Имаш ли лепенки?
	— В тоалетния ми несесер има комплект за първа помощ.
	— А той къде е?
	— На плота в банята. Донеси го целия — добави, когато той се отправи към банята.
	След като Джон се върна с несесера с тоалетните й принадлежности и го сложи на плота, Джесика го отвори със свободната си ръка и извади комплекта за първа помощ. Без повече празни приказки, той се зае да превърже раната й.
	Докато го гледаше, Джесика се почувства задължена да обясни.
	— Може би онзи ден на стрелбището заех прекалено отбранителна позиция — призна си. — Преди да отида в Академията, агентът, който ме привлече във ФБР, ми дръпна реч да не правя нищо, което би могло да даде на другите повод да не ме вземат на сериозно. Тъпо е, но истината е, че в тези неща има двоен стандарт и всички го знаем. Като една от само две жени в класа, трябваше да внимавам да не направя нищо, което, с основание или без, би могло да бъде сметнато за непрофесионално. — Тя замълча за миг. — Като например да флиртувам с най-привлекателния мъж в класа.
	Той вдигна рязко глава, очите му бяха разширени от изненада.
	Джесика издаде насмешлив звук.
	— О, моля те. Едва ли би могло да се нарече държавна тайна, че си привлекателен.
	И ето че за миг могъщият Джон Шепърд изглеждаше останал без думи.
	А после, с лукава усмивка, стаена в крайчетата на устните, отново се зае с грижите си за нея и сложи голяма лепенка над бинта.
	— Колко те заболя да го кажеш?
	— Повече, отколкото когато за малко да си отрежа пръста — измърмори тя.
	Усмихвайки се, той приключи с превързването на раната.
	— Готово — заяви и вдигна ръката й, за да огледа работата си. — Недей да мокриш превръзката — обясни наставнически. — И недей да я сваляш до утре сутринта, за да не разкървавиш раната отново.
	Джесика се канеше отново да отвърне: „Слушам“, просто за да го подразни, но се спря. Поне веднъж навярно биха могли да минат без сарказъм и остроумничене.
	— Благодаря ти — каза искрено.
	Очите му срещнаха нейните.
	— Няма защо.
	Навярно беше заради ниския, секси тон на гласа му. Или пък заради топлия поглед в сините му очи. Ала изведнъж Джесика съвсем ясно си даде сметка колко близо бяха един до друг, едва на сантиметри.
	А Джон все още държеше ръката й.
	Той като че ли го забеляза в същия миг, в който и тя. Джесика направи крачка назад и той начаса я пусна.
	— Е, вероятно трябва да се залавяме за работа — заяви тя жизнерадостно, мъчейки се да успокои червенината, опитваща се да плъзне по бузите й.
	Взе опаковката от лепенката и я изхвърли в кошчето, след което се настани на масата пред лаптопа си. Усети очите на Джон върху себе си, докато той сядаше насреща й, но не им обърна внимание.
	— Май ни остава да прегледаме само още два имота. — Когато Джон не отговори, тя вдигна глава от компютъра. Много внимаваше тонът й да си остане лековат и нехаен, както обикновено. — Не се отнасяй, Шепърд. Вече сме на финалната права.
	Той наклони глава на една страна, сякаш се канеше да каже нещо, а после като че ли размисли.
	— Добре. — Прокашля се и насочи вниманието си към компютъра. — Е, докъде бяхме стигнали?


>	14

	Големият ден.
	Тъй като нямаха никакви задачи чак до вечерта, Джон спа до късно, а после отиде във фитнеса на хотела. След като цял час вдига тежести, все още имаше време и изобилие от енергия за изгаряне, така че отиде да потича на брега.
	Докато краката му тъпчеха мокрия пясък, той прехвърляше през ума си плана за срещата с кмета Блеър тази вечер. Вероятно не беше нужно (нищо не се беше променило през последните дванайсет часа, а той знаеше плана наизуст), но да се съсредоточи върху работата, му помагаше да отвлече мислите си от други неща.
	След като плувна в пот в сутрешната горещина, усети как безбрежният син простор на Атлантическия океан го зове. Свали си обувките и тениската и се гмурна във водата, плувайки лениво покрай брега, оставяйки вълните да вършат по-голямата част от работата. След това се излегна в един от шезлонгите на хотела и затвори очи, докато лъчите на слънцето отцеждаха последните остатъци на напрежението от тялото му.
	Това определено не беше най-ужасната мисия, в която беше участвал.
	Половин час по-късно, след като се беше унесъл под шума на вълните, разбиващи се в брега, си нахлузи тениската и маратонките и се отправи към основната сграда на хотела.
	Недалеч пред себе си видя десетина жени, които имаха час по йога на брега. Очите му се спряха върху позната, метър и шейсет сантиметрова блондинка, която се протягаше боса върху постелка за йога.
	Джесика.
	И само за миг напрежението отново се разля по тялото му.
	„Продължавай по пътя си. Не обръщай внимание на гъвкавата жена във впития клин и лилаво потниче.“
	Макар че беше невъзможно да не забелязва Джесика, поне беше станал нещо като експерт в преструването… особено след снощи. Първо бяха краката им, докоснали се под масата. След това тя беше направила онзи секси жест с косата си, изваждайки всички шноли наведнъж, оставяйки я да се разпилее по раменете й. Ако някога се беше чудил как ли изглежда Джесика Харлоу с разрошена, току-що-правих-страхотен-секс коса, този въпрос беше получил недвусмислен отговор предишната нощ: адски секси.
	А после онова с химикалката.
	Химикалката направо го беше убила.
	И сякаш не беше достатъчно възбуждащо да я гледа как прокарва проклетото нещо по устните си и отново и отново го пъха между тях, трябваше и да обясни, че имала „орална фиксация“.
	Аха. Сякаш това не беше накарало мислите му да поемат в една особено похотлива посока.
	Проблемът бе, че „похотливи“ определено не бяха мислите, които един специален агент би трябвало да има за партньорката си. И определено не бяха мисли, които един мъж би трябвало да има за жена, която веднъж беше побесняла, само защото я беше докоснал по рамото. Двамата с Джесика почти се разбираха сега (въпреки саркастичните забележки и сухи остроумия) и той би искал нещата да си останат така и занапред. Имаше работа, която да свърши в Джаксънвил, вероятно последната му мисия под прикритие, което означаваше, че трябва да остане изцяло съсредоточен върху нея и…
	… Исусе, сега изпълняваше асана, заради която се беше навела надолу с главата, от което сладкото й, кръгло дупе бе щръкнало право нагоре.
	Ама тя сериозно ли?
	Използвайки дланите си, за да се оттласне от земята с едно изящно движение, тя се надигна и протегна разперени ръце към небето. Отвори очи и се вкамени, когато го видя да се приближава по спортни шорти и тениска.
	Опитвайки се да запази нехаен вид, той й кимна, подхвърляйки едно небрежно „здрасти“, и продължи напред, заповядвайки на очите си да не се спират върху онова мъчително-сладко кръгло дупе или която и да било друга част от Джесика Харлоу, подчертана от впития й тоалет. Отиде право в стаята си, взе студен душ и прекара остатъка от следобеда пред лаптопа си, наваксвайки с докладите по други свои разследвания, с които беше изостанал.
	Това бе най-малко еротичното нещо, за което се сещаше.


	С небоядисани тухлени стени, извит меден готварски плот и големи декоративни огледала, „Бистро Екс“ имаше динамичното излъчване на бистро в големия град. Шумът беше доста силен за скритите микрофони, които Джесика и Джон носеха, но тъй като Джон все още не беше срещнал ресторант, който да е оптимално добър за това, един агент под прикритие да запише тайно разговорите на гостите си за вечеря посредством мъничко устройство, закачено за задната страна на едно от копчетата на ризата му, трябваше да се задоволят с това.
	В седем часа, точно според уговорката, Морано влезе в ресторанта, придружен от почитаемия Патрик Блеър. Зад кмета вървяха двама полицаи от шерифската служба (охраната му), които му кимнаха и се настаниха на бара. Вероятно щяха да останат там до края на вечерта — на разположение, ако се наложеше, но иначе държащи се настрани.
	От сепарето, в което бяха седнали с Джесика, Джон гледаше как кметът моментално мина на режим политик и се заприказва със салонния управител на ресторанта, стисвайки го за рамото, сякаш бяха стари приятели. И може би наистина бяха — агент Лийвит беше споменал, че това е един от любимите ресторанти на кмета.
	На пръв поглед не беше трудно да се разбере защо избирателите (и очевидно, списание „Пийпъл“) намираха Блеър за привлекателен. С очарователна усмивка, съвършено подстригана русо-кестенява коса и стройно тяло, той имаше излъчването на един млад Джон Ф. Кенеди от Юга. Е, да, без диплома от един от най-престижните университети в страната и заможно семейство зад гърба си.
	Джон тайничко подозираше, че амбициозният политик се стремеше именно към такова излъчване.
	Той последва салонния управител във вътрешността на ресторанта, поспирайки, за да се здрависа с неколцина от гостите, приказвайки си и шегувайки се, докато си проправяше път през множеството. А после Морано се приведе към него и прошепна нещо в ухото му, посочвайки към масата на Джон и Джесика.
	Блеър се обърна към тях и плъзна очи по Джон за миг, преди да спре поглед върху Джесика. Наклони глава на една страна и се запъти към тях.
	Джон се изправи, за да го посрещне, Джесика стори същото.
	Време беше шоуто да започне.
	— Двама от любимите ми инвеститори от Чикаго! — избоботи Морано с обичайната си деликатност. — Ашли Евърс и Дейв Росър, за мен е чест да ви представя почитаемия кмет на този град, господин Патрик Блеър.
	Блеър пристъпи напред и се ръкува първо с Джесика.
	— За мен е удоволствие да се запознаем, госпожице Евърс.
	— Удоволствието е изцяло мое, господин Блеър. И моля ви, наричайте ме Ашли.
	— Дадено. — Той задържа погледа й за миг, преди да се обърна към Джон. — И господин Ривърс.
	Джон протегна ръка.
	— Господин кмете. За мен е чест.
	Те седнаха, като Блеър се настани на мястото срещу Джесика.
	— Е… Ветровитият град — започна той, поемайки контрол над разговора. Също като Морано, и той провлачваше леко думите по южняшки. — Бил съм там веднъж. След като издържах изпита за адвокат, взех кола под наем и три седмици пътувах из страната, включително и два дни в Чикаго. Страхотен град. Невероятно горещ и влажен през август. — Той намигна на Джесика. — Беше като отново да се върна у дома.
	— Три седмици? На това му се казва пътуване — отвърна тя.
	— Кои други места посетихте? — попита Джон.
	Спирайки само колкото да си поръча питие (водка с лед), кметът прекара следващите десет минути, забавлявайки ги с разкази за пътуването си из страната. Като с много политици, това бе отчасти отработена история, изпъстрена с предварително намислени шеги и високопарни фрази като „във славния щат Оклахома“, и дори съдържаше няколко трогателни епизоди, достойни да бъдат включени в мемоари.
	Беше добро представление, помисли си Джон. Блеър беше харизматичен и изпълнен с динамизъм и знаеше как да заплени слушателите си. Ала след като беше прочел информацията по случая, включително и резюметата на разговорите, които Морано беше водил с него, носейки микрофон, Джон знаеше, че зад очарователната фасада се крие непочтен, корумпиран човек, на когото му харесваше да използва влиянието и властта си за лична изгода.
	— Вижте ме само как се разприказвах — каза той, когато сервитьорката дойде, за да вземе поръчката им за вечеря. — Как е свинската пържола днес, Шарлът?
	— Такава, каквато е винаги, господин кмете — отвърна сервитьорката.
	Блеър се ухили широко на Джон и Джесика над менюто си.
	— Шарлът все се заяжда с мен, задето винаги си поръчвам едно и също. Но ако нещо не е развалено, не го поправяш, нали така? — Той върна менюто на сервитьорката. — И ще започна със салата от цвекло.
	Когато сервитьорката се отдалечи, Джесика сплете пръсти върху масата, готова да се заловят за работа.
	— Нека започна като ви кажа, господин кмете, колко много сме ви задължени с Дейв, задето ни отделихте от времето си.
	Блеър кимна благосклонно и махна към Морано.
	— Антъни каза, че сте хора, с които трябва да се срещна, а Антъни винаги е прав за тези неща.
	— Казах на кмета, че компанията ви обмисля да инвестира в някои проекти в Джаксънвил — обясни Морано.
	— Радвам се да го чуя — рече Блеър. — Дълбоко съм убеден, че като насърчаваме и поощряваме както публичните, така и частните инвестиции в града, можем да създадем вълнуващи бизнес възможности и нови работни места. Това е един от най-важните ми приоритети, откакто встъпих в длъжност.
	— Определено смятам, че това е нещо, което можем да предложим — каза Джесика. — Не съм сигурна какво точно ви е разказал Антъни за „Лейкшор Капитал Партнърс“, но ние сме компания, която търси възможности за инвестиции в ресторантьорския бизнес, на стойност между пет и двайсет и пет милиона долара. Сега, очевидно става въпрос за това, да открием правилните възможности. Ето защо търсим идеи и пазари, които според нас имат значителен потенциал за разрастване. И след като направихме проучванията си, с Дейв смятаме, че кулинарната сцена на Джаксънвил има голям потенциал.
	Кметът се приведе напред в стола си.
	— Какво ви привлече към Джаксънвил?
	Усмивката на Джесика стана лукава.
	— Имате предвид, освен това, че е „най-близкото подобие на Гринич Вилидж, което бихте могли да откриете във Флорида“?
	Блеър избухна в смях.
	— Наистина сте направили проучванията си както трябва. — Той отпи глътка от питието си и очите му отново се задържаха върху Джесика.
	Виждайки това, Джон стисна по-силно чашата си.
	Като се имаха предвид неговите проблеми в това отношение, надали можеше да вини Блеър, задето беше забелязал, че Джесика е красива жена… особено тази вечер. Със сините си очи с опушен грим, руса коса, падаща на вълни по раменете, дълга до коленете черна рокля, която сякаш бе ушита специално за нейната фигура, и високи токчета, тя изглеждаше едновременно изискана и невероятно секси. Ала в погледа на Блеър имаше още нещо… нещо хищническо и пресметливо, което отиваше отвъд откровеното мъжко одобрение.
	— От дизайнерска гледна точка — каза Джон, намесвайки се в разговора, — мога да ви уверя, че идеята, която имаме с Ашли, ще пасне съвършено в квартала.
	— Чувам, че оглеждате имоти в Ривърсайд. Очарователен квартал, нали? Изобилие от култура и история… без следа от претенциозност — каза Блеър.
	— Точно каквото търсим — рече Джон.
	Кметът кимна, а после отново погледна към Джесика.
	— Е, кажи ми, Ашли, какъв ресторант имате предвид?
	Нещата продължиха в същия дух. През следващия половин час говореше главно Джесика, излагайки предложението на Ашли и Дейв. Напълно убедителна в ролята си на дялов инвеститор, тя представи пред Блеър идеята им за пицария и винен бар, говорейки с ентусиазъм за проекта, и спомена плана им да последват тази първоначална инвестиция с още няколко заведения из града. Джон също играеше ролята си, излагайки идеите си като човека, който отговаряше за дизайна, ала беше очевидно, че Блеър бе по-благоразположен към Джесика, като на няколко пъти дори успя да я въвлече в страничен разговор.
	Агентът под прикритие у Джон беше доволен от това развитие на нещата. Работата си беше работа и стига само обектът да се отпуснеше и да им се довереше, изобщо не го беше грижа дали самият той оставаше на заден план, докато партньорът му водеше по-голямата част от разговора.
	Мъжът в него обаче бе странно изкушен да се оправи със ситуацията с груба сила, ако високопочитаемият кмет на тринайсетия по големина град в Америка не престанеше да зяпа в деколтето на роклята на Джесика.
	— Избрахте ли място за ресторанта? — попита Блеър Джесика, след като сервитьорката отнесе чиниите от предястията.
	— Опитваме се. — Джесика хвърли поглед към Джон, сякаш това бе въпрос, който бяха обсъждали неведнъж. — Всъщност намерихме съвършения имот на Кинг Стрийт, на юг от „Форбс“. Някога там се е помещавала банка. Има обаче няколко проблема с мястото, които трябва да разрешим, преди да се ангажираме с инвестицията.
	— Какви проблеми? — Блеър наклони глава на една страна, сякаш за първи път чуваше за това, въпреки че Морано вече му беше казал.
	Всичко това бе част от играта.
	Джесика изложи ситуацията, разказвайки му за проблемите с районирането и разрешителните.
	— Ако се изключи това, мястото е идеално. Всъщност вчера с Дейв отново го огледахме и мисля, че вече знаем точно какъв ще бъде дизайнът. Идеята ни е тосканска изба, с изобилие от сводове и дъб. Макар че не съм съвсем сигурна за идеята за „секси“ червена кожа на пейките. — Тя хвърли престорено скептичен поглед на Джон.
	Възползвайки се от подадената му реплика, Джон й отправи самонадеяна усмивка, сякаш не за първи път водеха подобни спорове.
	— Ще си промениш мнението, докато дойде време да отворим врати.
	Поклащайки подразнено глава (интересно, как изкуството имитираше живота), Джесика отново се обърна към Блеър. — Както и да е, очевидно ще подадем молба за нужните разрешения до Комисията за контрол върху използването на земята, но… е, знаете как стават тези неща. Може да минат месеци, докато някой дори погледне молбата ни. А за съжаление, налага се да вземем решение много по-бързо. Инвеститорите ни нямат търпение да започнем работата по проекта възможно най-скоро.
	Блеър се замисли над чутото, сплел пръсти.
	— Хмм. Нека видя какво би могло да се направи. Понякога едно телефонно обаждане до правилния човек е достатъчно, за да отстрани подобни затруднения. А в този град, естествено, аз имам номерата на всички правилни хора — добави той доста самодоволно. — Макар че, сигурен съм, разбирате, че не бих могъл просто да вдигна телефона заради всеки, който ме помоли за услуга. Трябва да избирам онези каузи, за които се чувствам… най-мотивиран.
	Бинго.
	В ума си Джон взе купа с пуканки и се облегна назад, за да погледа как Джесика вади едрата риба, която се беше закачила на въдицата им.
	— Естествено… поради което двамата с Дейв сме ви задължени, че намерихте време да срещнете с нас — каза тя. — И докато обмисляте ситуацията ни, ако се сетите за нещо, с което ние бихме могли да помогнем за получаването на онези разрешителни, моля ви да ни кажете. — Тя задържа погледа на кмета, придобила изведнъж адски хитър и пресметлив вид. — От наша страна определено няма недостиг на мотивация да разрешим проблемите възможно най-бързо.
	— Мисля, че прекрасно се разбираме, госпожице Евърс — провлачи Блеър, а в гласа му се долавяше лека усмивка. Вдигна чашата си като за поздрав към Джесика и отпи.
	Малко след това сервитьорката дойде, за да вземе поръчката им за десерт. Докато помощник-келнерът поставяше на масата чашите с еспресо, Джесика се извини и отиде в тоалетната. Като истински джентълмен, Блеър се изправи заедно с нея, възползвайки се от възможността да сложи ръка на кръста й, докато й показваше къде са тоалетните.
	А после се загледа в дупето й, докато тя се отдалечаваше.
	Джон извърна очи, успявайки някак да запази любезния тон, докато благодареше на помощник-келнера за еспресото.
	Блеър отново седна и отпусна ръце върху масата.
	— Чудех се нещо, Дейв. Какво има между теб и Ашли?
	Седналият до кмета Морано изведнъж като че ли страшно се заинтригува от подредбата на десертните си прибори.
	Досещайки се накъде отиват нещата, Джон се облегна назад и впи поглед в Блеър.
	— В смисъл?
	— В смисъл, отношенията ви само професионални ли са, или има и нещо лично?
	Колкото и да бе странно (и в разрез с подготовката му като агент под прикритие), на Джон му се прииска да даде мъглив отговор, който да накара кмета да престане с тези продължителни погледи и „невинни“ докосвания.
	Но.
	Както той знаеше по-добре от всеки друг, Джесика беше невероятно способен агент. Не се нуждаеше от неговата закрила в тази ситуация, нито от намеса му и с нищо не беше показала, че иска да променят предварително уточнената история. Така че Джон щеше да се придържа към плана им — бяха се съгласили, че Ашли не е обвързана и щеше да си остане такава.
	— Отношенията ни са чисто професионални — отвърна Джон съвсем спокойно, сякаш и през ум не му беше минавала мисълта, че може да има и нещо друго. — Не смесвам работата с удоволствието.
	Блеър се ухили, разкривайки белите си зъби, и хищническият блясък се завърна в очите му.
	— За мой късмет, аз не страдам от същите скрупули.
	Ама че изненада.


>	15

	Мисля, че като за първа среща мина добре — отбеляза Джесика, докато излизаха от паркинга на ресторанта и се отправяха към мястото, където щяха да срещнат Лийвит и Тод — изоставен склад на три километра източно оттам. — Блеър като че ли налапа въдицата.
	Преди да се разделят в ресторанта, тя и „Дейв“ бяха предложили да покажат на Блеър мястото, което си бяха харесали, така че да могат по-добре да му обяснят плановете си за имота, и бяха повторили желанието си да разрешат проблемите с разрешителните възможно най-бързо.
	— Дори успяхме да се справим с вечерята, без да се наложи Морено да спомене „захаросани череши“ — ухили се Джон.
	— Така е. — Джесика, в чието тяло бушуваше адреналин, се чувстваше заредена след успеха на вечерята. Ето защо се примиряваше с непредсказуемостта, пътуванията и дългите часове. В мигове като този, когато всичките й усилия и подготовка й се отплащаха и тя успяваше да подхлъзне един от лошите и да доближи мига, в който той щеше да си получи заслуженото, вълнението от работата под прикритие доста приличаше на еуфорията от наистина страхотен секс.
	Ако не я лъжеше паметта.
	— Направо да не повярва човек колко сдържан бе Морано. Лийвит и Тод трябва да са поговорили с него, след като си тръгнахме от офиса вчера — каза тя.
	— Сигурен съм, че здравата са го наплашили как ще прекара следващите двайсет години зад решетките, ако обърка разследването с щуротиите си. — Джон я погледна. — Между другото, струва ми се, че тази вечер фенклубът ти се сдоби с още един член.
	Джесика направи физиономия при спомена. За съжаление, да, и тя го беше забелязала… трудно би било да не забележи.
	— Имам чувството, че Блеър прекара половината от вечерята, говорейки на гърдите ми. Което, при тези обстоятелства, не е чак толкова лошо.
	И като се усмихна доволно, тя бръкна в деколтето на роклята си. С оглед на професията си, беше направила специална модификация на няколко от сутиените си — малко джобче, скрито в подплатата. Извади мъничък безжичен микрофон, металически диск с размерите на монета, приличащ на батерията на камера, и го пъхна в калъфчето, което беше оставила в жабката.
	— Докато те нямаше, Блеър попита дали с теб сме двойка. — Джон я погледна и виждайки, че тя тъкмо оправя деколтето си, отново насочи вниманието си към пътя пред себе си.
	— Нима? — Джесика започна да прехвърля през ума си възможностите да използват това развитие на нещата в своя полза. — Какво му отговори?
	— Че не смесвам работата с удоволствието. — В гласа на Джон се прокраднаха остри нотки и Джесика предположи, че е от отвращение. — Той ясно даде да се разбере, че не споделя същите принципи.
	Няколко минути по-късно спряха пред изоставения склад. Лийвит и Тед вече ги чакаха.
	— „Секси червена кожа на пейките“? — пошегува се Лийвит, докато Джесика и Джон слизаха от мерцедеса. — Кой го измисли?
	Джон се ухили, поемайки протегнатата за поздрав ръка на Лийвит.
	— С Джесика снощи добавихме няколко подробности към сценария.
	— Бяхте страхотни. — Изражението на Тод беше одобрение, примесено с мъничко облекчение. — Когато се чуем с Морано, изобщо няма да се изненадам, ако ни съобщи, че Блеър вече е решил каква сума ще поиска, за да вдигне телефона и да се обади на един от „правилните“ си хора.
	Те обсъдиха най-важните моменти от вечерята, приказвайки си дружески. Докато говореха, Джон разкопча ризата си над пъпа и извади микрофона, закачен от вътрешната страна на копчето.
	Зърнала гладката му кожа, Джесика усети как гореща вълна се надига към бузите й. Господи, жено, овладей се. Извърна очи и се усмихна, докато Лийвит имитираше коментара на Блеър как избирал онези каузи, за които се чувствал „най-мотивиран“.
	— Е, Джесика, нямаше как да не забележим, че Блеър като че ли… ами, флиртуваше с теб. Някаква идея как ще се справиш със ситуацията? — попита Лийвит.
	Джесика оценяваше, че очакват тя да реши как да реагират… макар че, от нейна гледна точка съществуваше само един начин да постъпи. Работата й изискваше да бъде мила с Блеър и ако това означаваше да изтърпи още няколко вечери, в които задникът да я сваля, е, за съжаление нямаше да бъде първата жена, озовала се в подобно неприятно положение.
	— Ако да почеткам егото на Блеър, оставяйки го да си мисли, че „чарът“ му има ефект върху мен, ще ускори разследването, смятам, че ще е най-добре да го сторим. — Тя се обърна към Джон. — Не си ли съгласен?
	Той направи пауза, преди да отговори, а после кимна.
	— Съгласен съм.
	Джесика отново погледна към Лийвит и Тод…
	— Ето че имаме план.


	През петнайсетте минути, докато се връщаха в хотела, Джесика си повтаряше, че прекалено задълбава.
	Срещата с Блеър беше минала без засечки. Доволна бе от начина, по който се развиваха нещата, Лийвит и Тод също бяха доволни и всички очакваха Ашли и Дейв много скоро отново да се срещнат с кмета. Откъдето и да го погледнеше, нощта беше пълен успех и единственото, за което би трябвало да мисли сега, бе от кое вино да си поръча в бара на хотела, преди да се отправи към стаята си и да вземе дълга, отпускаща вана.
	Вместо това непрекъснато се връщаше към реакцията на Джон, когато го беше попитала дали е съгласен с нея за това, как да се оправят с флиртуването на Блеър.
	Беше се поколебал.
	Да, траяло бе само миг и вероятно не означаваше нищо, ала никога досега не бе виждала Джон Шепърд да се колебае за каквото и да било. Никога. Военното му обучение го беше направило самоуверен, властен и решителен. Всъщност навярно единственият му недостатък в Академията беше склонността му да се хвърля във всяка ситуация на пълна газ и чак след това да задава въпроси — след като всички лежаха по очи на земята, с белезници на ръцете.
	Ала тази вечер, когато го попита за мнението му за ситуацията с Блеър, той не отговори веднага.
	И това не й харесваше.
	Дори в разгара на съперничеството им в Академията (колкото и да не й се искаше да си го признае тогава), бе изпитвала истински респект към интелигентността и тактическите му умения. Да работи заедно с него през последните трийсет и шест часа само още повече беше усилило този респект. Доверяваше му се да й пази гърба, и което бе също толкова важно, вярваше на преценката му. Така че ако хранеше някакви съмнения към решението, което беше взела, тя искаше да знае за тях.
	Все още се чудеше дали да каже нещо, докато паркираше пред входа на хотела и предаваше колата на пиколото. От една страна, разумът й казваше, че точно пък Джон не би се поколебал да й каже, ако смята, че бърка някъде. По дяволите, беше прекарал по-голямата част от времето им в Академията правейки именно това.
	Ала инстинктите й нашепваха, че нещо не е наред. А през шестте години, в които беше специален агент, инстинктите й никога не бяха грешили.
	В лобито, където обикновено биха се разделили, Джесика взе решение.
	— Всъщност мисля, че ще дойда в стаята ти, ако нямаш нищо против. Има нещо, което забравих да те попитам за вечерята по-рано.
	Джон я изгледа любопитно за миг, а после махна към пътеката, която водеше към стаите.
	— Аз съм във втората сграда.
	Докато вървяха по пътеката покрай брега, Джесика му хвърли поглед, опитвайки се да открие признак, че нещо не е наред… и установи, че той също се опитва да разчете изражението й. Бъбреха си за дребни неща, докато отиваха към сградата му, а когато влязоха вътре, той я поведе към стаята си.
	— Ужасно си загадъчна. — Когато стигнаха до вратата, извади картата ключ от джоба си.
	— Нима? — Тя се усмихна неопределено, опитвайки се да не издаде нищо. А после Джон отвори вратата и за миг мислите й бяха отклонени от онова, което видя вътре.
	— Имаш изглед към океана? — Тя зяпна от възмущение, докато влизаше в стаята, за да остави чантата си на леглото. — Как успя да се вместиш в бюджета?
	— Когато се чекирах, ми дадоха по-хубава стая, без да се налага да доплащам. — Той й се усмихна широко и метна ключа на бюрото. — Според мен рецепционистката флиртуваше с инвеститора Дейв.
	По някаква причина тази мисъл подразни Джесика. Естествено, че е флиртувала — виж се само, почти изрече сухо, но после се отказа. В края на краищата, не се предполагаше да забелязва как изглежда Джон… поне не и по този начин. Той й беше партньор, работеха заедно в мисия под прикритие и това означаваше да продължи да се преструва, че незнайно как е сляпа за онова, което всяка друга жена би видяла.
	Като например наситеното синьо на очите му. Или брадата, набола по ъгловатата му челюст. Или гъстата, тъмноруса коса, която молеше в нея да се заровят женски пръсти.
	Или пък как, точно сега, докато стоеше насреща й в хотелската стая, с разкопчано копче на бялата риза и мъжествено изискан вид и висока, широкоплещеста фигура, изпълваща съвършено сивия, ушит по мярка костюм, той беше — без никакво изключение — най-красивият мъж, който беше виждала някога.
	Джесика изпусна тихичко дъха си, заповядвайки си да се стегне, докато срещаше погледа му.
	Да. Добре, че не беше забелязал нищо от това.
	Джон наклони глава.
	— За какво искаше да говорим?
	А, да. Беше тук, за да говорят по работа. Решила, че изненадата е най-добрият й шанс да го хване неподготвен (в случай че наистина криеше нещо), тя го попита направо:
	— Защо се поколеба, когато те попитах дали си съгласен, че е най-добре да оставя Блеър да флиртува с мен?
	Нещо припламна в очите му. Беше само за миг, почти незабележимо, ако не беше внимавала за него, но то бе достатъчно, за да я убеди, че наистина има нещо.
	— Не се поколебах, мислех — отвърна той нехайно. — Поиска ми мнението, така че аз помислих и ти го дадох.
	Хмм. Убедителен отговор. Ала напрежението в раменете му издаваше, че нещо не е наред.
	— Защо ми се струва, че има нещо, което не ми казваш?
	— Може би защото ставаш параноична? — Той скръсти ръце на гърдите си. — Моля те, кажи ми, че не съм първият човек, осмелил се да не се съгласи на секундата със Забележителната Джесика Харлоу.
	Хапливата забележка беше добър опит да я отклони от съмненията й, но Джесика не му обърна внимание и му излезе с още по-директен въпрос:
	— Мислиш, че е неуместно да насърчавам флиртуването на Блеър?
	На агентите под прикритие беше строго забранено да имат какъвто и да било сексуален контакт с обекта на разследването си, но тя се надяваше от само себе си да се разбира, че и през ум не би й минало да прекрачи тази граница. Всъщност като жена в професия, доминирана от мъже, тя особено внимаваше да не се доближи дори на километри до нея.
	Изражението на Джон омекна.
	— За това ли се тревожиш? — Той направи крачка към нея. — Джесика… смятам, че се справяш с Блеър съвършено. Нито за миг не съм си помислил, че твоето държание е неуместно. Той е задникът тук.
	Джесика се размърда неловко.
	— Знаеш как е… никога не може да си сигурен как ще изглежда това в съда. Очевидно, мога да обясня, че не е имало как да нарека Блеър „перверзник“ и да си тръгна по средата на разследване, чието планиране е отнело осемнайсет месеца, но ако съдебните заседатели не го видят по този начин? Ами ако решат, че съм се опитвала да го прелъстя и да го накарам да приеме подкуп?
	— Да го прелъстиш? Наистина? — Джон изглеждаше развеселен.
	Тя го стрелна с поглед.
	— Наистина.
	— Това не е Холивуд. — Той сложи успокоително ръце на раменете й. — Слушай, никой няма да си помисли, че си сбъркала, където и да било. При тези обстоятелства нямаш друг избор, освен да го оставиш да флиртува с теб. — Той стисна лекичко раменете й. — Окей?
	Джесика кимна и му се усмихна с облекчение.
	— Окей. — Изчака за миг, а после наклони глава на една страна. — В такъв случай… ако смяташ, че нямам друг избор, освен да го оставя да флиртува с мен, защо се поколеба?
	Усмивката на Джон избледня, когато осъзна, че го бяха хванали.
	Той свали ръце от раменете й.
	— По дяволите. Не мога да повярвам, че отново се хванах на номера ти „девойка в беда“.
	Джесика се ухили, адски доволна, че го бе направила успешно.
	— Ако от това ще се почувстваш по-добре, номерът наистина си го бива.
	Той я изгледа ядосано.
	Е, добре, някой очевидно не беше в настроение за шеги точно сега.
	— Сам си си виновен. Ако просто ми беше казал защо се поколеба, нямаше да се налага да прибягвам до трикове.
	— Исусе, забравих, че намислиш ли си нещо, се вкопчваш в него като куче в кокал — измърмори той.
	Сега бе ред на Джесика да се поиздразни.
	— Хей! Просто се опитвам да разбера защо партньорът ми крие нещо от мен.
	След като се беше уверила, че Джон не смята държанието й с Блеър за неуместно (което бе първоначалното й притеснение), не можеше да си представи какъв беше проблемът.
	— Казах ти, че няма нищо.
	Тя разпери подразнено ръце; нещо очевидно й убягваше.
	— Ако е нищо, просто ми кажи защо се поколеба, когато те попитах за Блеър!
	Той се обърна рязко към нея и повиши глас.
	— Защото не ми харесва начинът, по който те гледа!
	Джесика примига от изненада.
	О!
	Джон изруга под носа си и понижи глас.
	— Трябваше да седя в онзи ресторант в продължение на два часа, докато той те зяпаше в гърдите, без да мога да кажа нищо. Така че когато ти ме попита дали съм съгласен с план, който ще го насърчи да продължи в същия дух, ми беше нужна секунда, за да не се задавя с проклетото „да“, докато го изричам.
	Джесика помълча за миг, преди да отговори.
	— Казваш го, защото работим заедно — поясни тя. — Не харесваш начина, по който Блеър ме гледа, защото сме партньори.
	Той извърна очи от нея, тонът му беше сух.
	— Да, Харлоу, защото сме партньори. Защо иначе?
	Сложи ръка на бравата — знак, че за него разговорът е приключил. И ако притежаваше достатъчно здрав разум, Джесика щеше да последва примера му, да му пожелае лека нощ и никога повече да не повдига този въпрос. Той беше в кофти настроение, раздразнителността вземаше връх у двамата, а в телата им кипеше адреналин след мисията.
	Въпреки това, нещо я накара да остане на мястото си.
	— Исках да кажа, предполагам, че би могло да бъде нещо… повече — каза, като нарочно говореше нехайно.
	Джон се вкамени за миг, а после пусна бравата.
	— Повече? — повтори. — В смисъл, нещо повече между нас двамата?
	Прекоси стаята, за да отиде при нея и Джесика усети как сърцето й задумка.
	— Казах, че предполагам, че би могло да бъде нещо повече.
	Той махна небрежно с ръка.
	— Просто подхвърляше идеята.
	— Именно.
	Той застана съвсем близо до нея.
	— Тогава защо си се изчервила?
	Джесика отвори уста, за да го отрече или да подхвърли някоя саркастична забележка, ала при вида на горещината в очите му, думите замряха върху устните й.
	Върви си, подтикваше я прагматичният глас в главата й. А най-добре — бягай.
	Сякаш и той водеше съвсем същия вътрешен спор, Джон остана на мястото си за миг. Въздухът между тях беше натежал от напрежение.
	А после протегна ръка и улови бузата й в шепа, прокарвайки палец по кожата й.
	Дъхът на Джесика секна при допира му и тя затвори очи.
	Някъде от много далеч чу прагматикът у нея да крещи през мегафон (Вдигни ръце във въздуха, Харлоу, и се отдръпни от сексапилния тип), да й казва, че е това е лудост, че досега не бе дори флиртувала с друг агент, а едва преди трийсет и шест часа тя и този агент не бяха в състояние да разменят дори две любезни думи.
	И тъй като всичко това бе самата истина, тя вдигна ръка и сложи длан върху гърдите на Джон.
	Той се наведе, така че устните му бяха на сантиметри от нейните, и промълви:
	— Би трябвало да ме спреш.
	— Знам.
	Нямаше да е нужно да го отблъсва; достатъчно би било просто да каже една дума. Ала после почувства силните удари на сърцето му под дланта си, досущ като тези на нейното собствено, и преди да разбере какво прави, зарови пръсти в ризата му и притегли устата му към своята.
	Майната му.
	Контролът й над ситуацията трая точно две секунди. Поемайки незабавно контрол (естествено!), Джон я притисна към стената, задържайки я като в капан. Уловил ръцете й в шепи, той обви безмилостно език около нейния и превзе устата й.
	Тя изви гръб, притискайки се в него, и обви ръце около шията му. Ръцете му се спуснаха към хълбоците й, плъзнаха се по роклята и последваха извивката на ханша й.
	— Джон, трябва да… — Гласът й, гърлен шепот, заглъхна, когато устните му прокараха пътечка по шията й. Господи; беше страхотно. Зарови пръсти в гъстата му коса, толкова възбудена, че имаше чувството, че ще се разтопи, и нетърпеливо придърпа устните му обратно към своите.
	Целувката им ставаше все по-разгорещена и настойчива с всяко поемане на дъх и ако се съдеше по огромната ерекция, притисната между краката й, Джон бе точно толкова възбуден, колкото и тя. Инстинктивно, тя посегна към реверите на сакото му, готова да го свали, в същия миг, в който почувства как едната му ръка разтваря цепката на роклята й.
	Тих стон се изтръгна от нея, когато пръстите му се плъзнаха по бедрото й.
	Нисък звук се надигна и в неговото гърло, докато устата му отново покриваше нейната. В движенията им имаше почти трескава настойчивост, когато…
	Иззвъня телефон.
	Не.
	И двамата замръзнаха при този звук, върнал ги в миг към реалността.
	— Служебният ти телефон ли е? — Устните й останаха на сантиметри от неговите.
	Джон затвори очи за миг.
	— Не. Личният.
	Нещо като че ли премина през тях, ала телефонът отново иззвъня и моментът… им се изплъзна.
	Дългът зовеше.
	Джесика се отдръпна от стената, където той я беше пленил, и оправи роклята си.
	— Джесика — разнесе се гласът му зад нея.
	Нуждаейки се от миг, за да се овладее, тя си пое дълбоко дъх, преди да се обърне към Джон.
	— Най-добре вдигни — каза спокойно, махвайки с ръка към телефона на бюрото му.
	Джон я изгледа продължително. Е, добре, опитваше се да не изпадне в паника, защото да целуне партньора си, при това партньора си в първата мисия под прикритие, която й бяха възложили, след като се бе преместила в този офис, определено не беше част от дневния ред. Макар да нямаше правило, забраняващо отношенията между федералните агенти, дори когато работеха под прикритие, лично тя открай време се придържаше към правилото Не се изхождай там, където се храниш. И през шестте години, през които беше работила в Лос Анджелис, нито веднъж не се бе почувствала изкушена да го наруши.
	Ала едва след трийсет и шест часа с Джон Шепърд вече беше готова да му се метне на врата.
	О, да, пристъпът на паника щеше да започне всеки момент… три… две… едно.
	МИЛИ.
	БОЖЕ.
	Телефонът на Джон не спираше да звъни и той отиде до бюрото и го вдигна, прокашляйки се, преди да отговори.
	— Шепърд. — Пауза, а после тонът му стана по-непринуден. — Лийвит… какво става? — Погледът му срещна този на Джесика. — Добре… опитай да включиш и Джесика.
	И двамата зачакаха, докато Лийвит се мъчеше да се обади на Джесика по мобилния й, който, очевидно, беше в хотелската й стая, където би трябвало да се намира и тя в момента, отпразнуваща успеха им с чаша вино, вместо да бъде тук, с Джон, след като току-що го беше целувала така, сякаш светът щеше да свърши.
	След цяла вечност, както им се стори, Лийвит се отказа.
	— Няма проблем. Аз ще й предам, когато я видя — рече Джон невинно. — Е, какво каза Морано, когато ви се обади?
	Джесика приседна на леглото, загледана в Джон, докато той слушаше другия агент. Ризата му беше разтворена на гърдите, разкопчана вероятно в бъркотията. Върху лявата му буза имаше червена драскотина, най-вероятно от лепенката на пръста й.
	— Мислехме си някъде в началото, средата на следващата седмица? — Джон прикова очи в нейните. — Не искам да обещавам от името на Джесика, преди да съм го обсъдил с нея, но и двамата сме наясно, че трябва да се възползваме от набраната инерция. Сигурен съм, че ще успеем да го вместим. — Той замълча за миг. — Разбира се. Ще го направя.
	Той затвори и предаде на Джесика чутото току-що.
	— Според Морано Блеър налапал въдицата. Вече се хвалел как щял да накара проблемите ни да изчезнат само като се обади на приятелчето си в Комисията за контрол върху използването на земята. Лийвит очаква Блеър да каже на Морано да уреди нова среща през някой от следващите дни.
	Джесика кимна.
	— Чух Лийвит да пита за началото, средата на следващата седмица. Да, бих могла да дойда отново в Джаксънвил.
	— Освен това ме помоли да ти предам благодарността му за добре свършената работа. Няма да се учудя, ако по-късно отново опита да се свърже с теб, за да ти го каже лично.
	Между тях се възцари неловко мълчание.
	— Недей да се шашкаш, Джесика — каза той най-сетне.
	Многозначителният и леко развеселен тон я изтръгна от мислите й. Едно бе тя да знае, че се чувства мъничко шашната от целувката им. Женската гордост обаче не й позволяваше да допусне той да го види.
	Това си беше само между нея и нейните развилнели се хормони.
	Тя срещна погледа му.
	— Не се шашкам.
	Той скръсти ръце на гърдите си и зачака.
	— Ти шашкаш ли се?
	— И още как. Току-що се натисках с някой от отдела за борба с корупцията. Репутацията ми на корав тип никога няма да се съвземе от това.
	Джесика го стрелна с кисел поглед.
	— Само почакай малко. — Той й се ухили дръзко. — Тази шега ще ти се стори много по-смешна утре.
	И въпреки всичко, Джесика усети, че се опитва да потисне една усмивка.
	— Ето, видя ли — каза той. — Всичко, от което имаме нужда сега, е една от твоите присмехулни забележки и всичко ще бъде наред.
	Джесика вдигна очи към тавана и поклати глава.
	— Не мога да повярвам, че те целунах.
	— Моля ти се. Не мога да повярвам, че аз те целунах.
	Той се приближи до леглото и седна до нея. За миг Джесика си помисли, че беше много мило от негова страна да се опитва да задържи нещата между тях лековати, за да направи положението по-малко неловко. После обаче пропъди тази мисъл — сега не беше време за сантименталности.
	Първо най-важното — трябваше да се увери, че работните им отношения не бяха пострадали.
	— Е — започна подканящо.
	— Е.
	Добре де, тя щеше да го каже първа. И двамата бяха възрастни, и двамата бяха професионалисти и знаеха как стоят нещата.
	— За съжаление, колкото и секси да беше това — тя махна към мястото, където се бяха целували, — и двамата знаем, че е най-добре да не се повтаря.
	Той наклони глава на една страна и я изгледа за миг.
	— Вероятно имаш право.
	Въпреки че изражението му не се промени, а тонът му беше все така нехаен, нещо в начина, по който направи пауза, накара и нея… ами, да направи пауза. Очевидно между тях съществуваше физическо привличане, вероятно известна доза потиснато сексуално напрежение, зародило се през онези дълги седмици в Академията, прекарани в дрязги. Ала очевидно това беше всичко. Тя нямаше намерение да се замесва в романтична връзка с друг агент; беше се прехвърлила в чикагския офис едва преди десет дни и определено не смяташе да се превръща в обект на клюки. Станалото между нея и Джон бе просто моментен импулс на лудост, предизвикан от адреналина и възбудата. И той също го знаеше.
	Дали?
	Прагматикът в нея се плесна по челото.
	Ето защо не се забъркваш с други агенти. Никога не топиш писалката си в мастилницата на компанията. Не ловиш риба от кея на компанията. Не…
	Да, благодаря, разбираше.
	Твърдо решена да поправи нанесените щети, тя побърза да обясни:
	— Просто смятам, че след като трябва да работим заедно, би било неразумно да се забъркваме в каквито и да било… емоционални истории. — О, мамка му, моля те, нека да не стане неловко. — Освен това, току-що се разведох и нямам намерение незабавно да се хвърля в каквато и да било сериозна…
	Той вдигна ръка с развеселено изражение.
	— Оценявам речта ти „не си ти, а аз“, Харлоу. Наистина. Но не е като да се канех да падна на коляно пред теб. Освен това, не само че току-що приключих продължителна връзка, но и съществува голяма вероятност следващия месец да се преместя във Вирджиния.
	О. Да. Напълно беше забравила за това. Ако го приемеха в Отряда за спасяване на заложници, щеше да замине за Куантико.
	Този път — завинаги.
	Потискайки странното чувство, надигнало се в нея, Джесика се усмихна смутено.
	— Извинявай. Просто ми се стори, че те видях как се поколеба.
	— Аз съм необвързан мъж. Общо взето, обичаме да преглеждаме всички други опции, преди съзнателно да отхвърлим всяка възможност за секс.
	Разбрано. Естествено, че беше само това. И още по-добре.
	— Добре. Значи сме на едно и също мнение. — Тя изпусна дъха си. За миг беше започнала да си мисли… е, очевидно сега нямаше значение.
	— Определено. — Джон се облегна на лакти, протягайки дългото си, силно тяло върху леглото. — В случай, естествено, че не възнамеряваш отново да ми се хвърлиш на врата.
	А… нова доза ревизионистка история.
	— Не си го спомням точно така, Шепърд. Ти започна да сваляш мен.
	— След като ти отвори вратата с онова твое „Би могло да бъде нещо повече“.
	Джесика стана от леглото.
	— Знаеш ли, колкото и да ми е приятен този постфактум разбор „той каза, тя каза“, става късно, а утре имам ранен полет.
	— С други думи казано: „Знам, че си прав, Джон, така че ще си измисля извинение, за да не се налага да го призная“. — Той й намигна.
	Ама че дразнещ мъж, изглеждащ толкова самодоволен и уверен и… сериозно, трябваше ли да се опъва върху леглото по този начин, с полуразкопчана риза и тези страхотни сини очи? И това тяло. Господи, спокойно можеше да носи ярък неонов знак с надпис: СТРАХОТНИ СЕКСИ ЗАБАВЛЕНИЯ! САМО ТУК!
	Отказвайки да налапа въдицата, тя отвори вратата.
	— Да се срещнем в лобито в шест сутринта. Така ще имаме достатъчно време, за да стигнем до летището, дори да има натоварен трафик. Лека нощ, Дейв — добави тя сладко-сладко, внимателна, в случай че някой минеше по коридора.
	Тръгна си, без да изчака отговора му — същинско въплъщение на хладнокръвието. Беше прекосила половината коридор, извеждащ от сградата, преди да се сети.
	По дяволите.
	Завъртя се и се върна обратно, Завари Джон да я чака на прага на стаята си, облегнат на касата на вратата.
	Подсвиркваше си небрежно, а чантата й се полюшваше от пръста му.
	Тя спря пред него и той й я подаде.
	— Да не си посмял да го кажеш — предупреди го.
	Очите му се набръчкаха в крайчетата.
	— Лека нощ, Ашли.
	Е, поне отново беше започнал да я дразни.
	При така създалите се обстоятелства, Джесика беше доволна и на това.


>	16

	В петък вечер след работа Джон мина през апартаментчето, което беше наел в Бъктаун. Малко студио с кухничка и миниатюрна баня, мястото бе съвсем простичко, но беше чисто и имаше пералня и сушилня.
	Покрай армията и подбора за ОСЗ, беше спал в много по-лоши условия.
	След като обикаля из квартала в продължение на двайсет минути, успя да открие свободно място за паркиране на три пресечки оттам. Носейки куфарчето си, както и багажа от пътуването до Джаксънвил, той мина покрай пощенската си кутия, преди да се отправи към втория етаж.
	Между сметките и рекламните брошури откри голям плик от Алиша.
	Пъхна го под мишница и пое по стълбите. След като влезе в апартамента и пусна куфарчето върху разтегателния диван, който му служеше и като легло, тръсна плика от Алиша и чу вътре да шумоли хартия.
	Преди седмица му беше изпратила имейл, молейки го да й даде новия си адрес, така че да му препрати пощата, пристигнала за него в старото им жилище. Тъй като не искаше да насърчава каквито и да било по-нататъшни опити за общуване, отговорът му беше съвсем кратък. Отвори плика, надявайки се, че няма да открие бележка или друго извинение, пъхнати между писмата му. През последните няколко седмици, между времето, прекарано в Куантико, и разследването в Джаксънвил, беше успял да отвлече мислите си от ситуацията с Алиша и Роб, и искаше нещата да си останат така.
	Късметът му се усмихна.
	Никакво писмо, никакво извинение, нито дори бележка, на която да пише „Пощата ти, А.“ подписана с инициала й, както правеше, когато му оставяше бележка в апартамента им. Нещо, което открай време му се струваше смешно — това, че си даваше труда да ги подписва, при положение че кой друг би му оставил бележка, напомняща му, че тя ще закъснее, защото има час при зъболекаря и може ли да подсети хазяина да смени изгорялата крушка до вратата на гаража?
	ХОХО, А. така завършваше всяка една от проклетите бележки.
	Джон смачка плика на топка и го метна в кошчето за боклук, а после се залови да си разопакова багажа. Облече си дънки и риза с къс ръкав, която не загащи, за да скрие пистолета си, след което взе костюмите, които беше носил в Джаксънвил, и ги остави в химическото чистене зад ъгъла.
	Оттам си взе такси и помоли да го откарат в „Шериданс Пъб“, където имаше среща с приятеля си Уес. Разположено в северната част на града и ръководено от брат му, то от години бе любимото му място за разпускане.
	Беше издържано в стил библиотека, с тъмно дърво, вградени етажерки за книги и топла, приглушена светлина. Тази вечер беше претъпкано и Джон трябваше да се поогледа, преди да забележи Уес, седнал от другата страна на бара.
	— Ето го и него — ухили се приятелят му, когато Джон се приближи.
	Джон посочи четирите чаши, подредени пред него.
	— Остави ли нещо и за нас?
	— Брат ти настоя да опитам най-новата му селекция от уискита.
	— Бива ли ги?
	— И още как — намеси се женски глас в разговора им. — И бих го казала, дори ако брат ти не ми плащаше да го правя. — Надя, барманката, сложи една салфетка пред него. — Добре дошъл. Нейт каза, че си бил в Куантико в някакъв лагер, където си играете на супергерои.
	Този негов брат, вечният шегаджия.
	— Нещо такова. Той на работа ли е тази вечер?
	— Тук някъде е — отвърна Надя.
	Специалните агенти не би трябвало да се напиват, докато носят оръжие, така че Джон отказа селекцията от уискита и вместо това си поръча бърбън.
	— Е? Как беше? — попита Уес, след като Надя се отдалечи, за да им донесе менюта.
	Джон наклони глава на една страна.
	— Кое?
	— Лагерът за супергерои. Подборът за Отряда за спасяване и заложници.
	Наистина ли беше минало толкова дълго време, откакто за последен път се беше видял с Уес? Джон превъртя лентата назад и осъзна, че за последно се бяха видели в деня, в който Уес му помогна да изнесе мебелите си от апартамента, който беше делил с Алиша.
	Което определено не беше повод за празнуване.
	— Казва се Отряд за спасяване на заложници. Без и. Не ни карат първо да вземаме хората в плен, преди да ги освободим — пошегува се Джон.
	— Смешно. И като стана дума за смешни неща, откъде дойде тази промяна във външния вид? — Уес кимна към подстриганата му коса.
	— Заради една мисия под прикритие.
	— Нека отгатна. Съдейки по продуктите за коса и гладко избръснатото лице, е трябвало да инфилтрираш група тръгнали против закона модели на одеколон?
	Продължиха в същия дух — през следващия час се шегуваха и закачаха помежду си, докато си разказваха какво ново покрай тях, прокарвайки приказките с бърбън и сандвичи с кайма, нова добавка към менюто, която Нейт ги убеди да опитат. Джон забавляваше приятеля си с истории за подбора в ОСЗ, а Уес му разказа как върви работата му и как приятелката му, Клеър, искала да участват заедно в маратон.
	Джон се изкиска.
	— Все още не си й казал, че ненавиждаш бягането?
	Когато на едно парти Уес се беше запознал с Клеър и бе започнал да я сваля, тя бе споменала, че е страстна бегачка, така че той се бе престорил на заинтересован и бе предложил да отидат да побягат заедно. Година по-късно все още не беше измислил начин да се измъкне от мрежите на тази невинна лъжа.
	— Е, не мога да й кажа сега. Затънал съм прекалено дълбоко.
	— Така си е. Но пък погледни от положителната страна — след като пробягаш четирийсет и два километра, десеткилометровите състезания, на които тя непрекъснато те записва, ще те си сторят нищо работа — заяви Джон.
	— Четирийсет и два километра… на кого, по дяволите, това му се струва забавно? — попита Уес.
	— Очевидно на такива като теб.
	— Тук се появява и другият проблем. Групата за подготовка за маратона, в която иска да се включим, провежда дългите си бягания в неделя сутринта. — Уес махна между себе си и Джон. — А тъй като през септември започват съботните ни мачове… — той замълча за миг, размърдвайки се в стола си, — това, ъъ, означава никакъв сън до късно през уикенда.
	Между тях се възцари неловко мълчание.
	През цялата вечер Джон се беше надявал да минат без споменаване на бившите му „приятели“. Всяка есен, в съботните сутрини той, Уес, Роб, Лукас и Мат играеха футбол в „Линкълн Парк“, след което обядваха заедно в „Шериданс“ и гледаха колежански мачове на телевизорите в заведението. То бе нещо, което Джон всяка година очакваше с нетърпение — добронамерената надпревара, изпотяването в свежия есенен въздух, дружеската атмосфера между стари приятели.
	Ала сега с това бе свършено. Finito. Приятните съботни мачове се бяха изпарили, заедно с гаджето му, трима от най-близките му приятели и апартаментът му.
	Отпи глътка бърбън, преди да отговори.
	— Просто преместете мачовете в събота следобед. Аз бях единственият, който настояваше да са сутрин. — Тонът му стана сух. — А според мен от само себе си се разбира, че ще пропусна този сезон.
	— Е… досетих се. — Уес въздъхна и двамата мъже се умълчаха, играейки си неловко с питиетата си. — Господи, тази година отборът ни ще е адски слаб.
	Въпреки всичко, това изтръгна подобие на усмивка от Джон.
	Уес също се усмихна.
	— Знам. Хич не ме бива в това. Цялата ситуация е такава бъркотия. Петимата сме приятели от почти петнайсет години, Шеп. Отвратително е, че се стигна дотук.
	Така беше. И макар да оценяваше факта, че Уес правеше онова, което правят приятелите (или поне истинските приятели) и се опитваше да му изкаже съчувствието си заради кофти ситуацията, Джон се беше надявал да избегнат сълзливите задушевни разговори тази вечер. Беше неловко, а всеки път, щом си помислеше за Роб и Алиша, срещащи се тайничко зад гърба му, се чувстваше като пълен глупак.
	— Краят на една ера — подхвърли саркастично, надявайки се Уес да смени темата.
	Този път късметът не му се усмихна.
	— Онова, което Роб направи с Алиша… — Уес го погледна. — Знаеш, надявам се, че и аз приключих с него. Изгубих всякакво уважение към него. Мат и Лукас обаче… през последния месец, докато ти беше на пробите за ОСЗ, излязохме няколко пъти. И беше странно, защото имах чувството, че те мамя или нещо такова. — Той сви рамене със самоиронизираща се усмивка. — Е, знаеш какво имам предвид.
	Джон оценяваше лоялността на Уес, ала не искаше да забърква приятеля си във всичко това.
	— Не очаквам от теб да престанеш да се виждаш с тях. То е между нас тримата.
	— Нали ти е ясно, че те искат да говоря с теб? — попита Уес. — Надяват се, че като ти дадат малко време, ще ти мине.
	Джон прокара ръка пред устата си, опитвайки се да реши дали да отговори. А после погледна към Уес.
	— Преди два месеца петимата се срещнахме на по питие в „Линкълн Парк“… в „Берълхаус Флат“. Спомняш ли си?
	Уес кимна.
	— Да.
	— Бяхме заедно, изкарвахме си добре и Роб спомена, че този ден продал една адски скъпа къща, която от доста време била на пазара. Така че, за да отпразнуваме, аз му купих питие. — Джон се приведе в стола и понижи глас. — А Мат и Лукас са знаели. Знаели са, че чука приятелката ми зад гърба ми… и въпреки това ме оставиха да му купя шибаното питие. — Той замълча за миг. — Може би в началото просто са се оказали забъркани случайно. Ала онази вечер те взеха страна. И не беше моята.
	Тъй като нямаше какво повече да каже, Джон отново се обърна към чашата си.
	И… ето че между тях се възцари наистина неловко мълчание.
	А после върху рамото на Джон легна една ръка.
	— Е? Какво мислиш за сандвичите с кайма? — попита брат му, застанал до него. — Бива си ги, нали?
	Спасен като по чудо. Джон се обърна, благодарен за прекъсването.
	— Определено съм им фен.
	Нейт отпусна ръка върху облегалката на стола му, сякаш възнамеряваше да поостане.
	— Канех се да те питам… какво стана с онова в разследването ти, за което говорихме? — Той се обърна към Уес, за да обясни: — Свърших малко консултантска работа за ФБР.
	Джон потисна усмивката си, мислейки си, че това бе доста силно казано.
	— Погледна плановете за един ресторант.
	— И? Предложи ли им секси червената кожа за пейките, както ти казах? — попита Нейт.
	— Да. Идеята страшно им хареса.
	— Много ясно. — Нейт изглеждаше почти засегнат, сякаш това никога не бе стояло под въпрос, а после се обърна към Уес. — И като стана дума за най-последното разследване на Джон… името „Джесика Харлоу“ говори ли ти нещо?
	За бога.
	— Пак ли започваме? — простена Джон.
	Нейт го изгледа изпитателно.
	— Ставаш напрегнат и неспокоен всеки път, щом спомена името й. Струва ми се интересно.
	Напрегнат и неспокоен? Джон потисна порива да се разсмее, докато се наместваше в стола.
	А после видя, че брат му го гледа, и замръзна.
	— Просто си опъвам краката. Ти опитай да бъдеш метър и деветдесет и пет и да седиш на тези проклети столчета.
	— Аз съм метър и деветдесет и седя на тях всеки ден.
	— Тези пет сантиметра са от съществено значение — изсумтя Джон.
	— Както и да е… — Нейт отново се обърна към Уес. — Джесика Харлоу е новият партньор на Джон. Имам обаче чувството, че и преди съм чувал това име.
	Уес се замисли.
	— Наистина звучи познато. Макар че може просто да е едно от онези имена, които звучат така.
	Джон хвърли доволен поглед на Нейт.
	— Нали ти казах.
	— Партньорка? За първи път ти е, нали? — попита Уес.
	— И преди съм работил със специални агенти жени. Но да, за първи път си партнирам с жена в мисия под прикритие.
	— Е, защо си толкова неспокоен? — Уес се ухили лукаво. — Тя да не е секси или нещо такова?
	Нейт плесна стола на брат си.
	— Сетих се! Джесика Харлоу — секси мадамата от Академията. — Обърна се към Джон и насочи пръст към него. — Знаех си, че съм чувал това име и преди.
	Джон разпери невярващо ръце.
	— Как така го помниш? Та ти не помниш имената на братовчедите ни.
	Нейт махна пренебрежително с ръка.
	— Само на вторите братовчеди. Онези в Минесота.
	— Мисури.
	— Все тая.
	— Я чакай — намеси се и Уес. — Сега се сетих. Джесика Харлоу беше онази умната в класа ти, нали? Ти си мислеше, че флиртува с теб, така че се опита да я сваляш на стрелбището…
	— Ъ, не. Просто исках да коригирам стойката й — побърза да го поправи Джон; преди шест години бяха обсъждали съвсем същото.
	Месец и половина след началото на тренировъчната програма той и останалите кандидати бяха получили един свободен уикенд, за да си отидат вкъщи и да видят семействата си. Джон беше прекарал съботната вечер в „Шериданс“ с приятелите и брат си, които искаха да научат всичко за Академията. В един момент някой беше попитал дали в програмата има готини жени и Джон бе споменал Джесика между другото.
	Беше забележка, за която веднага съжали, след като и приятелите, и брат му начаса го заляха с порой от тъпи коментари: Точно колко готина? (Много), Тя пусна ли ти? (Не), Упражняваш ли похватите на обиск върху нея? (Отново не, макар че бе възможно да си е фантазирал за това по време на една особено скучна лекция върху поведенческия анализ на графитите на престъпните банди). Да не говорим пък за онова, което го очакваше следващия път, когато се прибра, десет седмици по-късно, след като двамата с Джесика бяха навлезли в неприкрито враждебната фаза на отношенията си и той с раздразнение казваше на приятелите и брат си да го целунат отзад всеки път, щом споменеха името й.
	И ето че сега отново се започваше.
	— Значи двамата работите заедно под прикритие? Звучи адски задушевно — подхвърли Нейт.
	Уес започна да се люлее на стола и да си припява:
	— „Отново сме заедно и усещането е страхотно.“
	Джон вдигна очи към тавана.
	_Някой да ме застреля._
	— Да ме убиеш не мога да си спомня защо избягвах да говоря с вас за това — каза той.
	Нейт се ухили.
	— Добре, добре. Ще се опитаме да проявим по-голямо разбиране към проблемите ти с твоята секси съперница. Е, кошмарно ли е да се работи с нея?
	Джон си представи как целува Джесика, притискайки я към стената на хотелската си стая в Джаксънвил. Сякаш отново усети мекотата на кожата й и чу задъхания й стон, когато ръката му се плъзна под роклята й.
	Едва ли можеше да се нарече кошмар.
	— Беше… интересно. — Без да навлиза в повече подробности, той отпи от бърбъна си и нарочно смени темата. — Между другото, какви са тези глупости, които разправяш на хората, че съм бил на „лагер за супергерои“? — попита той брат си.
	— Някой трябва да се погрижи да не ти порасне прекалено много работата. — И като се усмихна широко, той се отправи към мястото на салонната управителка.
	След това разговорът между Джон и Уес отново потръгна нормално, като и двамата внимаваха да не споменават Роб, Лукас и Мат. Вечерта завърши с това, че Уес (който вече беше обърнал няколко питиета) заяви, че отива у Клеър, за да удари с юмрук по масата и да заяви, че няма да участва в никакви маратони.
	— Късмет. Макар че може би няма да е лошо да си запазиш дъха за онези четирийсет и два километра. Ще имаш нужда от него — подхвърли Джон, докато Уес се отправяше към изхода.
	В отговор Уес му показа среден пръст.
	Джон се ухили, с намерението самият той да си тръгне, щом приключи с питието си. Останал сам с мислите си, той усети как те се връщат към последните две нощи в Джаксънвил.
	Не мога да повярвам, че те целунах.
	Е, независимо дали можеше да го повярва, или не, целувката беше страхотна. И ако Лийвит не беше избрал точно този момент, за да се обади, Джон бе сигурен, че нещата между него и Джесика щяха да стигнат много по-далеч от една целувка.
	И тази мисъл бе странно интригуваща.
	Обективно погледнато, беше съгласен с нея, че най-безопасно би било да се престорят, че това изобщо не се бе случило. Да се забъркаш с колега винаги си беше рисковано… а отношенията между него и Джесика бяха достатъчно взривоопасни и без да се налага да добавят секс в уравнението.
	И все пак дали щеше да сложи край на ставащото, ако обаждането на Лийвит не ги беше прекъснало? Как ли пък не. Този влак беше излязъл от гарата, а огнярят щастливо хвърляше ли, хвърляше въглища в пещта, за да го накара да полети по релсите с цялата скорост, на която беше способен.
	Само че беше видял паниката, изписала се върху лицето на Джесика след това, а и тя съвсем ясно беше дала да се разбере какво изпитва. И двамата знаем, че е най-добре да не се повтаря. И понеже той също бе съгласен, че би било най-просто нещата между тях да си останат платонични, оттук нататък щеше да внимава да не позволява на мислите си да поемат по похотливи пътища, когато беше край нея.
	Или поне щеше да се преструва, че е така.


>	17

	Следващия следобед Джесика изкачи стъпалата на къщата на родителите си, постройка в прериен стил, намираща се в частта „Франк Лойд Райт“ в Оук Парк, предградие на петнайсетина километра западно от Чикаго. Без да си дава труда да позвъни, тя се стегна и бутна входната врата.
	Охранителната система на родителите й иззвъня автоматично и отприщи същински ад.
	Два голдън ретривъра изскочиха иззад ъгъла от кухнята, следвани по петите от огромен черен нюфаундленд (кучето на сестра й). Лаейки възбудено, те се хвърлиха отгоре й, кълбо от размахани опашки, провесени езици и гърчещи се, космати тела.
	— Липсвах ли ви? — попита Джесика, внимавайки да погали всичките поравно, докато те се прескачаха един друг.
	Тя изтупа дънките и сивата си блузка без ръкави, сега покрити с косми, и последва кучетата в кухнята. Обновена преди няколко години с лъскав черен гранит и кремави шкафчета, това беше най-модерната стая в къщата, останалата част от която бе запазила повечето от оригиналното естествено дърво и артистично стъкло от построяването си през 1906 година.
	Кучетата се стрелнаха през плъзгащата се врата, извеждаща навън. Чула гласове откъм задния двор, Джесика отиде да си налее чаша студена вода, преди да излезе в трийсетградусовата жега навън.
	През прозореца над умивалника тя разгледа сцената отвън. Изглежда, някой току-що беше пуснал пръскачката на родителите й — старата, въртяща се пръскачка, пред чиито струи тя, брат й и сестра й си играеха като малки в същия този двор, в горещи летни дни като този. Кучетата на родителите й бяха направо пощурели, опитвайки се да нападнат пръскачката; двете деца на Фин се смееха, тичайки през струите; Мая се опитваше да избегне водата, докато вдигаше пръскачката, за да я премести по-надалеч от къщата… което вероятно обясняваше защо останалите възрастни на двора тръскаха мокри пакети чипс и солети; Фин викаше на подгизналата Мая да премести пръскачката още по-назад, в отговор, на което тя му хвърли убийствен поглед; а Оливър, тригодишният син на Мая, седеше под едно дърво в ъгъла на двора и даваше на нюфаундленда да си близне от ледения му десерт на клечка, преди отново да го напъха в собствената си уста.
	Ах… колко само й бяха липсвали.
	Лос Анджелис определено си беше преживяване. От професионална гледка точка тя се гордееше с работата, която беше свършила там, а в личен план животът й никога не бе бил по-бляскав. Двамата с Алекс живееха в красиво, класическо имение в Холивуд Хилс, ходила бе по филмови премиери и частни прожекции и бе вечеряла с някои от най-големите филмови звезди. Беше забавно (е, поне част от него) и дори мъничко сюрреалистично понякога, но тя никога не бе престанала да мисли за себе си като момиче от Средния Запад.
	Тя излезе навън.
	— Да донеса ли сешоара? — пошегува се с майка й, която изтръскваше водата от пакет с хлебчета за хотдог.
	Майка й вдигна очи, лицето й беше засенчено от широкополата шапка, която беше нахлупила върху русата си, подстригана на черта коса.
	— Вижте кой е тук — грейна тя и с хлебчетата в ръка се приближи и я прегърна. През последните две седмици родителите й бяха на круиз в Средиземно море и това бе първият път, когато ги виждаше, след завръщането си от Лос Анджелис.
	— Лельо Джес! — изпищяха децата и се втурнаха към нея.
	Джесика прекара следващите няколко минути поздравявайки всички, включително съпругата на Фин, Ким, и тази на Мая, Камила.
	— Леле, кучетата кога успяха да го направят? — закачи я Фин, докато я поздравяваше, посочвайки цепнатите колене на дънките й.
	— Много смешно. — Джесика се обърна към баща си, който беше изоставил запазеното си място до скарата достатъчно дълго, за да я вземе в мечешка прегръдка.
	— Толкова се радвам да те видя — каза, притискайки я с всичка сила.
	Джесика се усмихна, забелязвайки, че в светлокестенявата му коса има повече сребърни нишки от преди. Тя се прокашля, почувствала се внезапно страшно щастлива, че отново е в Чикаго.
	— Благодаря, татко.
	Прекара остатъка от следобеда, мързелувайки и приказвайки си с останалите, докато обядваха навън, седнали под перголата. Мая и Фин бяха в толкова добро настроение, че се сдърпаха само три пъти (на политическа тема, на тема отглеждане на деца и за това, кой бе най-добрият филтър за Инстаграм) и никой не спомена нито дума за развода на Джесика, причините да се върне в Чикаго, нито каквото и да било, свързано с личния й живот.
	Или поне до десерта.
	Баща й даде първият изстрел, когато двамата бяха насаме в кухнята, плакнейки купичките от сладолед.
	— Как е новото жилище?
	— Харесва ми. Забавно е да си в центъра на всичко. В Лос Анджелис кварталът ни беше толкова откъснат. — Странно бе да използва думата ни, говорейки за тях с Алекс, но пък моят квартал също не звучеше правилно. Само защото се беше развела с него, не означаваше, че ще започне да се преструва, че той изобщо не беше съществувал.
	Баща й пъхна двете купички в миялната машина.
	— Каза, че е само с една стая?
	Джесика се облегна на плота.
	— Аха.
	Баща й се намръщи.
	— А в това време онзи твой бивш съпруг си живее в холивудското имение.
	— Ами… да. Имахме предбрачно споразумение, а Алекс беше купил къщата, преди да започнем да излизаме заедно.
	— Предбрачните споразумения са просто отправната точка в преговорите по развода.
	Баща й беше специалист по граждански дела, не бракоразводен адвокат, но това нямаше значение.
	— Така или иначе не бих искала нито цент от парите на Алекс. — Дори когато бяха женени, винаги си беше давала сметка (и се бе чувствала мъничко неловко) за разликата в приходите им. Филмовата кариера на Алекс плащаше за стила им на живот и тъй като екстрите на този стил (в това число къщата в Холивуд Хилс, дизайнерските дрехи и скъпите коли) бяха много далеч от всичко, което някога би могла да си позволи сама, то никое от тези неща не й се беше струвало наистина нейно.
	Очевидно, всичко би било различно, ако имаха деца. Или ако бракът им беше продължил повече от три години. Ала тъй като не беше така, тя не се нуждаеше, нито искаше нещо от Алекс. Може и да не тънеше в холивудски разкош, но изкарваше добри пари като федерален агент. И в много отношения това беше направило преходът по-лесен — мисълта, че ще започне на чисто в Чикаго, разчитайки единствено на себе си.
	— Можеше поне да му вземеш поршето — изсумтя баща й.
	— Ще го имам предвид при следващия си развод. — Джесика се усмихна, когато той я изгледа. — Шегувам се, татко.
	Поне така се надяваше.
	По-късно сестра й я хвана натясно, докато тя беше в дневната и си проверяваше пощата за новини от агент Лийвит и агент Тод за следващата среща с Блеър.
	— Виж само — каза Мая шепнешком, вдигайки мобилния си телефон пред нея, за да й покаже снимката на привлекателен тъмнокос мъж върху бягаща пътека.
	Това вече започваше да излиза извън контрол.
	— Снимала си го, докато тренира? Да си чувала за лично пространство?
	Мая отхвърли думите й, махвайки с ръка.
	— Видя ли му тялото? И е хирург. Едно време, когато все още се преструвах, че харесвам момчета, той определено щеше да е начело в списъка ми с мъже, по които уж си падам.
	Джесика доста се съмняваше, при положение че Мая бе престанала да се преструва, че харесва момчета в деня, в който навърши осемнайсет години, а мъжът на снимката изглеждаше на около трийсет и пет. Но преди да успее да каже каквото и да било, се появи Фин.
	— Значи това правим сега? — каза той, виждайки телефона в ръката на Мая, и й хвърли високомерен поглед. — Е, в такъв случай аз също имам снимка. — Той потърси нещо в телефона си и го показа на Джесика и Мая.
	— Това е кола — изтъкна Джесика.
	— Това е мазерати. — Фин махна с ръка към колата, сякаш беше модел на автомобилно шоу. — Сериозно, Джес. Само си се представи как седиш в тази красавица, докато се носите към къщата му в Голд Коуст за дегустация на винената му колекция.
	— Майната й на дегустацията на вино. Моят тип кара сноуборд — изсумтя Мая.
	— Страшно полезно ще им бъде с всички тези планини, които имаме в Чикаго — не й остана длъжен Фин. След това се усмихна на Джесика. — Искаш атлет? Моят тип играе голф и хандикапът му е 7,4.
	Когато Мая се престори, че хърка от отегчение, Джесика реши, че е най-добре да се намеси.
	— Колкото и информативно да е всичко това, не намирате ли, че нещата, които и двамата подчертавате в тези мъже, са малко… повърхностни?
	Близнаците я зяпнаха.
	— Е, при положение че се опитваме да ги уредим с малката ни сестричка, решихме, че от само себе си се разбира, че и двамата са наистина свестни типове — заяви Мая сухо.
	Джесика се почувства странно трогната.
	— Оо… това е наистина мило.
	— Естествено, че се грижим за теб, Джес. — Фин обви ръка около раменете й и я стисна.
	Джесика облегна глава в него, наслаждавайки се на този рядък миг на неприкрита братска обич.
	— Всъщност моят тип като нищо може да е и сериен убиец — каза Фин. — Но ти ще изглеждаш страхотно в колата му.
	Той й намигна и Джесика се усмихна.
	Хубаво бе да си е у дома.


	По-късно, след като останалите си тръгнаха, а баща й почистваше скарата навън, Джесика седеше на плота в кухнята и гледаше как майка й приготвя прясна лимонада.
	— Чух, че Мая и Фин здравата се опитват да ти пробутат своите „типове“ — подхвърли майка й, докато прецеждаше изстисканите лимони.
	— Според мен положението вече ескалира до истинско състезание между тях.
	— Е, да, донякъде. Все пак става дума за Фин и Мая. Тези двамата се ръгаха с лакти, докато излизаха през родилния канал. — Майка й се усмихна. — Но имат добри намерения. Толкова са свикнали да се държат по този начин един с друг, че забравят как понякога то може да се стори малко задушаващо на някой, който не е част от тяхното дуо.
	— По-скоро — страшно задушаващо — отвърна Джесика, полунегодуващо, полутопло, защото знаеше, че се бъркат в живота й от добри чувства. Тя беше на трийсет и две години, прекарала бе половината от живота си като възрастна в другия край на страната и носеше зареден пистолет. Ала за брат си и сестра си тя винаги щеше да бъде „бебето“ на семейството. Дори ако можеше да ги обезвреди точно с три хода.
	Така де.
	Майка й я погледна изпитателно.
	— Знаеш ли… ако им кажеш, че все още не си готова отново да тръгнеш по срещи, те ще престанат — рече меко.
	Джесика се усмихна, оценявайки загрижеността на майка си. Докато беше в Калифорния, й бяха липсвали разговорите, които двете водеха, често — на същия този плот, и нерядко — за мъже. Е, да, чуваха се по телефона и си ходеха на гости, но не беше същото, като да си седи тук, да си пийва спокойно лимонада в един слънчев, неделен следобед и да знае, че на следващия ден не се налага да се качи на самолета.
	— Готова съм да тръгна по срещи — увери тя майка си. — Просто не проявявам особен интерес към тези двамата мъже, предполагам.
	Което беше странно. Преуспели, с добър характер, привлекателни — очевидно това бяха все положителни качества в един потенциален кавалер за среща. Ала по някаква причина, всеки път, когато се канеше да се предаде и да избере един от тях, с когото да се види на кафе (ако не за друго, то просто за да накара близнаците да престанат да я тормозят), се отказваше.
	Странно.
	— Според мен е защото са твърде съвършени — реши тя.
	Майка й се изкиска.
	— Има ли изобщо подобно нещо?
	— Естествено. Не съм излизала по срещи от пет години. Не искам да си опреснявам позакърнелите умения с тип, който сигурно е истински експерт.
	— Според мен то е като да караш колело, милинка.
	— Кажи го на Тара. Направо я сринах със земята, когато й казах, че не мога да се регистрирам в Тиндър, заради работата си под прикритие. А очевидно именно там се запознават младежите тези дни.
	Майка й я изгледа.
	— Хайде де. Това дори не беше сарказъм — възнегодува Джесика. — И като стана дума за Тара… тя е пълната противоположност на Фин и Мая. Според нея изобщо не трябвало да мисля за сериозна връзка — вместо това трябва да се позабавлявам с господин Съвсем неправилният.
	Майка й изсипа лед в каната с лимонада.
	— Според мен въпросът е: „Какво мислиш ти?“.
	Е, това беше въпросът на деня. Всъщност на последните шест месеца.
	Поглеждайки назад, Джесика осъзна, че вероятно бе проявила известна доза наивност по отношение на влиянието на кариерата й върху личния й живот. Не че агентите на ФБР не можеха да имат щастливи, дългосрочни връзки — всъщност повечето от колегите й в Лос Анджелис бяха женени. Ала работата под прикритие определено идваше с някои специфични предизвикателства. Разследванията бяха непредсказуеми, често й се налагаше да пътува и да променя плановете си в последния момент и дори когато беше там, нерядко пак мислеше за работата си. Тя се хвърляше изцяло във всяка мисия, защото… ами, работата го изискваше. Всеки агент, обадил се вкъщи, докато беше на мисия под прикритие, излагаше на опасност цялото разследване и вероятно живота си и живота на други.
	Не съжаляваше за направения избор. Гордееше се с работата си за ФБР и честно казано смяташе, че Алекс би могъл да бъде по-гъвкав и да прояви по-голямо разбиране относно факта, че за съжаление, понякога има моменти, в които работата е на първо място.
	И все пак това, че не бе поискал да се бори за брака им, й причиняваше болка. Разводът едва ли би могъл да се нарече приятно изживяване, дори ако двамата с Алекс бяха останали любезни по време на целия процес. Всъщност това като че ли още повече беше влошило нещата, фактът, че не го мразеше, защото понякога той подхвърляше някоя шега или казваше нещо мило, за да поразсее неловкостта на срещите по бракоразводното споразумение, и ето че Джесика си седеше там, със свито гърло, чудейки се как нещата между тях се бяха объркали толкова.
	Видя, че майка й очаква отговор, и кимна.
	— Според мен, да се позабавлявам малко не е толкова лоша идея.
	Всъщност смяташе, че е страхотна идея. Ето че изведнъж бе необвързана и отново в Чикаго, родния си град. Е, да, вероятно много скоро щеше да чуе ударите на биологичния си часовник, ала засега идеята за каквото и да било сериозно обвързване й се струваше изтощителна.
	Честно, мамо? След последните няколко месеца просто искам да се почерпя със солидна доза нищо неозначаващ, накарай-ме-да-забравя-собственото-си-име секс с мъж, който след това ще си поеме по пътя.
	Е, добре, може и да беше близка с майка си, но не беше чак толкова близка.
	— Е, в такъв случай значи избираме да се позабавляваш — каза майка й. След като го решиха, тя наля по една лимонада и на двете и я попита как вървят нещата в работата.
	— Доста добре. През следващите няколко седмици ще пътувам заради едно разследване под прикритие, но нямам нищо против. Приятно е да съм заета. — Джесика отпи глътка лимонада, като много внимаваше тонът й да си остане нехаен. — Имам нов партньор за мисията.
	— Какъв е той? Или пък тя?
	— Той.
	Можеше да каже толкова много неща за Джон. Можеше да й разкаже, че са били в един и същи клас в Академията и как по онова време не са могли да се понасят. Или пък как, когато беше научила за мисията, си бе помислила, че Съдбата се гаври с нея. Или би могла да не каже нищо за Джон и да избегне въпроса, избирайки да говори за мисията.
	Вместо това…
	— Сладък е.
	Едва не си фрасна главата в плота. Господи… да не би отново да беше на тринайсет години?
	Майка й наклони глава на една страна.
	— Колко сладък?
	Образът на Джон изникна в ума й, такъв, какъвто го беше видяла в хотелската стая онази вечер — с полуразкопчана риза, дългото му, стройно, широкоплещесто тяло изтегнато върху леглото. В случай, естествено, че не възнамеряваш отново да ми се хвърлиш на врата.
	— Прекалено сладък — измърмори.
	— Ако искаш просто да се позабавляваш, миличка, не мисля, че съществува такова нещо като прекалено сладък. — Виждайки погледа, който Джесика й хвърли, майка й сви рамене с развеселени искрици в очите. — Така де.


	Докато Джесика пъплеше в задръстването на магистралата на връщане в града, мобилният й телефон иззвъня. Беше Лийвит и тя вдигна чрез блутуут връзката.
	— Успяхме. — Лийвит звучеше доволен. — Морано ми се обади само преди няколко минути. Нека опитам да включа и Джон, за да разкажа и на двама ви.
	Телефонът притихна за малко, а после Лийвит отново се върна на линията.
	— Джесика, там ли си още?
	— Да.
	— Джон?
	Ниският му, плътен глас се разнесе от тонколоните в колата на Джесика.
	— Тук съм.
	— Добре. И така, Блеър иска петдесет хиляди в брой, за да се свърже със свой приятел от Комисията за контрол върху използването на земята — започна Лийвит. — С агент Тод го обсъдихме и смятаме, че ще е най-добре да направите размяната на мястото, което избрахме за ресторанта. То е достатъчно тихо и усамотено, та Блеър да не смята, че се нуждае от охрана.
	Което беше от ключово значение, при положение че очевидно не би искал да приеме подкуп пред двама служители на джаксънвилската полиция.
	— Идеята е добра. Докато сме там, бихме могли да му споделим големите планове, които Ашли и Дейв имат за мястото — рече Джесика.
	— Дейв реши, че определено иска онези пейки със секси червена кожа — заяви Джон. — Така че се надявам Ашли да е готова да отстоява мнението си, ако все още не е съгласна.
	Джесика придоби свирепо изражение, не че Джон можеше да го види. Много смешно.
	Лийвит се засмя.
	— С Тод по-рано коментирахме тази престорена конкуренция между вас, която добавихте към ролите. Получава се наистина добре… почти така, сякаш не ви е за първи път. Да не повярва човек.


>	18

	Тъй като един от плюсовете на това да си федерален агент бе, че не се налагаше да чакаш на пословично дългите опашки пред охраната на летище „О’Хеър“ в Чикаго, във вторник сутринта Джон се отправи към изхода за пистата, без изобщо да бърза.
	Полетът им беше в десет часа и петнайсет минути, което щеше да им даде предостатъчно време, дори ако имаше закъснение (нещо, с което „О’Хеър“ също беше пословично), да се регистрират в хотела и да успеят да отидат на срещата си с Блеър и Морано в седем часа. Блеър беше избрал този час, тъй като през останалата част на деня заедно с политическите му сътрудници вероятно бяха прекалено заети да се опитват да измислят как да се възползват максимално от популярността, на която се радваше през последните двайсет и четири часа. Кметът на Джаксънвил беше героят на града.
	През уикенда губернаторът на Флорида (член на противниковата политическа партия) се беше срещнал с малка група бизнесмени и представители на щатската власт и според аудиозапис, достигнал до пресата, бе казал, че в Джаксънвил няма нищо „забележително“. Беше се пошегувал, че единственото запомнящо се нещо в града била миризмата на печени кафеени зърна, идваща от фабриката за кафе „Максуел Хаус“, след което беше отбелязал, че „Евърбанк Фийдц“, домът на местния футболен отбор, бе заобиколен от затвор, изоставени сгради и петдесет акра „мръсна, стара корабостроителница“.
	Както можеше да се очаква, гордите жители на тринайсетия по големина град в Съединените щати не бяха останали във възторг от това описание.
	Естествено, губернаторът се беше опитал да заглади нещата, твърдейки, че просто се опитвал да обясни подкрепата си за постановление, което щеше да отпусне данъчни облекчения за компании, преместили бизнеса си във Флорида. Въпреки това, в понеделник следобед, когато кметът на Джаксънвил се бе качил на подиума, за да изнесе реч на един официален обяд по повод раздаването на някакви награди, представители на местната преса чакаха със затаен дъх.
	Винаги готов да се възползва от всяка изскочила възможност, Блеър беше дал на медиите точно това, на което се бяха надявали.
	Преди да започне речта си, спомена забележките на губернатора. Описвайки Джаксънвил като „голям град, притежаващ очарованието на малко градче“, той с гордост изброи всички положителни страни на града, включително парковете, простиращи се на площ от сто и единайсет хиляди акра — най-голямата градска паркова система в Съединените щати; километрите покрити с пясък плажове, на които областта дължеше прякора си Първия бряг; процъфтяващата кулинарна и артистична сцена, както и военноморската база, която осигуряваше работа на над трийсет хиляди военнослужещи.
	— И ако всичко това не е достатъчно впечатляващо — отекнал бе гласът на Блеър в залата, препълнена с хора, които вече бяха станали на крака и ръкопляскаха, — какво да кажем за факта, че това е родното място на Линърд Скинърд? Добрият губернатор може би трябва да дойде в Талахаси, за да го почерпя с бира от една от деветте ни местни пивоварни и докато слушаме Free Bird и Sweet Home Alabama, да си поговорим какво му е толкова забележителното на Джаксънвил.
	Тълпата в залата беше пощуряла: Както и всички други в града, след като думите на кмета се появиха във всички местни вестници и новинарски емисии. Според Лийвит, който се беше обадил на Джон и Джесика, за да им съобщи последното развитие по случая, в момента Блеър беше любимецът на цял Джаксънвил и всички очаквали бездруго високият му рейтинг да счупи всички рекорди.
	— Главният ни агент съобщи, че заради публичността, на която Блеър се радва в момента, от прокуратурата следят разследването ни с особен интерес — беше им казал Лийвит по време на снощното обаждане. — Надявам се, че не сте от онези, които рухват под натиска на напрежението. — Беше се засмял, след което бе замълчал, преди да добави, понижавайки глас. — Сериозно, не сте от тях, нали?
	След като беше участвал първо в бойни действия, а после в мисии под прикритие с някои наистина опасни типове като част от отдела за борба с организираната престъпност, Джон бе абсолютно сигурен, че ще успее да се справи с един харизматичен, корумпиран кмет.
	Докато отиваше към изхода за пистата, забеляза един „Старбъкс“ и реши да си вземе чаша кафе, преди да се качи в самолета. Теглейки куфара зад себе си, той си запроправя път между хората, които се щураха във всички посоки, и се отправи към края на опашката.
	И тогава я видя.
	Джесика стоеше в предната част на опашката, навела глава, докато проверяваше нещо на телефона си.
	Очите на Джон се плъзнаха по нея — изглеждаше страшно изискана в кремавия костюм и обувки с високи токчета. Не беше сигурен дали съвпадението би трябвало да го развесели, или изобщо не би трябвало да го учудва.
	Извади телефона си и й изпрати есемес.
C>
	Аз искам голямо черно кафе.
C$
	Тя вдигна глава от телефона си, огледа се наоколо и виждайки го в края на опашката, демонстративно си погледна часовника.
C>
	Много мило от твоя страна да се появиш тази сутрин — написа му тя в отговор.
C$
	Много смешно.
	Джон напусна опашката и се приближи до нея.
	— Май ще искам екстра дълго. Виждам, че днес си заредена до пръсване със сарказъм, така че ще имам нужда от него.
	И като улови дръжката на куфара й, понеже тя щеше да се нуждае от двете си ръце за кафетата им, той ги издърпа до една свободна маса. А после забеляза черната раница, забравена на един от столовете. Плъзна поглед по множеството в същия миг, в който изтощена на вид жена, бутаща бебешка количка, грабна раницата и се отдалечи.
	След като този въпрос беше разрешен, Джон отново се залови да оглежда лениво хората наоколо, докато чакаше Джесика. С напитките им в ръце (нейната като че ли беше някаква мока бърканица с лед), тя се отправи към плота със захарта и изчака, докато двама души пред нея добавяха подсладител и мляко към напитките си.
	А после лапна връхчето на сламката си и го задъвка разсеяно.
	Исусе, не отново.
	Май имам малка орална фиксация.
	Господ му беше свидетел — ако направеше нещо еротично с проклетата сламка по време на двучасовия им полет, ледената мока бърканица щеше да изхвърчи през аварийния изход.
	Дори мъж, който обикновено не се пропукваше под напрежение, си имаше своя лимит.
	След като приключи със захарта, тя се приближи и му подаде кафето, след което двамата се отправиха към изхода за пистата.
	— Нашият човек го показаха по Си Ен Ен тази сутрин — подхвърли Джон, като нарочно говореше тихо и без да навлиза в подробности. Макар да не се беше появил по заглавните страници на вестниците, вербалният шамар, който Блеър беше нанесъл на губернатора на Флорида беше споменат в политическата част на няколко от националните новинарски уебсайтове.
	— Видях го. — Джесика забави крачка, докато минаваха покрай една книжарница, плъзвайки поглед по изложените на витрината бестселъри. — Видях видеото с речта му. Нашият човек определено знае как да възпламени множеството. — Тя взе една книга с плажна сцена на корицата и я прелисти.
	Джон чакаше търпеливо, докато тя върна книгата на мястото й и взе друга.
	Чакаше търпеливо и докато тя направи същото с трета книга.
	— Забрави си електронния четец? — подкачи я. Забелязал бе, че четецът бе неин верен спътник по време на двата им предишни полета.
	— Не, у мен е. Купувам си и хартиени книги. — Тя сви рамене. — Най-вече за да имам нещо за четене във ваната.
	Джон си заповяда да запази безстрастно изражение.
	Дори не си помисляй да си я представиш във ваната.
	Представяше си я във ваната.
	Опитвайки се да откъсне мислите си от образа на Джесика, мокра, гладка и гола, той грабна първата попаднала му книга и я тикна в ръцете й.
	Тя я обърна и прочете анотацията на глас:
	— „Докато е по петите на най-смъртоносния сериен убиец през последните две десетилетия, специален агент Кит Манчини…“ Ъм, не, благодаря.
	Тя върна книгата на мястото й и се приближи до поставката със списания.
	Джон се засмя. И той не бе в състояние да чете книги за ФБР.
	— Сигурен съм, че е страшно напрегната. И близка до истината… горе-долу.
	Джесика изпръхтя.
	— Бас държа, че специален агент Кит Манчини нито веднъж…
	Така и не довърши, зяпнала корицата на едно от списанията пред себе си. Придобила внезапно сериозно изражение, тя посегна да го вземе.
	Джон се намръщи и побърза да се приближи.
	— Какво има?
	Джесика не отговори. Вместо това прелисти списанието, откри онова, което търсеше, и зачете.
	Джон хвърли поглед към корицата. Списание „Пийпъл“.
	— Блеър ли е? — попита, повишавайки глас, така че само тя да може да го чуе. — Какво, да не би да е получил титлата „Най-сексапилно дрънкало“?
	Шегуваше се само донякъде, чудейки се какво бе приковало вниманието на Джесика по този начин.
	Тя поклати глава и отговори тихо, без да престава да чете.
	— Не е Блеър. — След няколко мига затвори списанието и го върна напосоки на поставката. — Извинявай, просто… за какво говорехме?
	Изглеждаше разстроена.
	Джесика Харлоу никога не изглеждаше разстроена.
	Джон сложи ръка на кръста й и се приведе към нея.
	— Джесика. Какво има?
	— Нищо. — Тя посочи една снимка в долния ляв ъгъл на корицата.
	— Просто не очаквах да видя бившия си съпруг на корицата на списание.
	Бившият й съпруг? Джон се вгледа по-отблизо. На снимката двама души, хванати за ръце, се усмихваха широко за пред камерата на някаква филмова премиера или друго подобно събитие. Жената му беше позната — тъмнокоса, двайсет и няколко годишна актриса, чието име не можеше да си спомни. Мъжът, който стоеше до нея (очевидно — бившият съпруг на Джесика), беше тъмнокос, на трийсет и няколко години, средно висок на ръст.
	Над щастливата двойка имаше кратко заглавие: БРЕМЕННА И СГОДЕНА!
	Джесика изпъна рамене.
	— Най-добре да отиваме на изхода за пистата и да се наредим на опашката, за да се качим. — Тя се усмихна насила. — Знаеш колко е трудно да се намери място за багажа.
	И без да изчака отговор, се обърна и се отдалечи.


	Той бе най-малко квалифицираният човек за тази работа.
	Рядко се случваше Джон да си помисли нещо такова. Не че искаше да се хвали, но общо взето го биваше в много неща. Можеше да приема най-различни самоличности за мисиите си под прикритие и страшно го биваше да разчита хората; беше изпращан във военни зони петнайсет пъти и беше смъртоносно точен с всякакви огнестрелни оръжия, в това число автомати, картечници, снайперска винтовка и гранатомети, и беше обучен да се бие на всякакъв терен, от пустинен до планински. Е, да, все още не знаеше как да запали огън с две пръчки и дупето на светулка, но знаеше как да оцелее в блатиста местност в продължение на десет дни, с минимално количество хранителни запаси, спейки по-малко от три часа на нощ и носейки на гърба си четирийсет килограма оръжия и оборудване в продължение на триста и двайсет километра в трийсетградусова жега.
	В този случай обаче беше изправен пред нещо, което надвишаваше способностите му.
	Седнала до него, Джесика се взираше през прозореца на самолета. Беше мълчалива — през първите трийсетина минути от полета надали бе казала повече от десет думи. Дори верният й електронен четец като че ли не бе в състояние да задържи вниманието й — забравен в скута й, той отдавна се беше изключил.
	Би трябвало да каже нещо. Очевидно. Но какво? Когато ставаше дума за чувства и проблеми във връзките, едва ли би могъл да се нарече експерт. По дяволите, последния път, когато самият той бе имал проблем в личния си живот, се беше напил и бе избегнал цялата ситуация, отивайки в Куантико, където се бе подложил на две седмици физически и умствени мъчения.
	По онова време му се бе сторило съвсем разумно решение.
	Брат му, вечният чаровник, би знаел точно какво да каже в подобна ситуация. Докато излетят, вече щеше да е накарал Джесика да се разсмее, пропъждайки неловкостта на момента и карайки я да се чувства по-добре с някоя самоиронизираща шега от рода на „Мъжка им работа!“ или нещо такова.
	Джон дълбоко се съмняваше, че самият той би могъл да накара „Мъжка им работа“ да сработи.
	Но пък… може би не беше нужно да се изправи очи в очи с проблема. Би могъл да помоли стюардесата да им донесе две от онези миниатюрни бутилчици уиски, да налее по едно питие на Джесика и на себе си и просто да… заговори за футбол. Мъжете от векове общуваха съвсем успешно по този начин; несъмнено тя щеше да разбере, че като не казва нищо, той всъщност казва страшно много.
	Хвърли поглед към Джесика и видя, че тя все още се взира през прозореца. Нещо у него омекна, виждайки я да изглежда толкова уязвима.
	Това открай време беше слабото му място.
	— Съжалявам, че трябваше да научиш за бившия си съпруг по този начин — каза искрено.
	Джесика извърна глава от прозореца.
	— Не е каквото си мислиш. — Замълча за миг, а после отстъпи. — Е, добре, не е изцяло каквото си мислиш. Не става дума за това, че Алекс е продължил напред. То беше неизбежно… и за двама ни. Ала според списанието, годеницата му е бременна в петия месец. — Тя остави думите да увиснат във въздуха. — С Алекс се разделихме едва преди шест месеца.
	А.
	— И сега си мислиш…
	— Естествено, че си го мисля. Предполагам, че е възможно да са се събрали веднага след като двамата с Алекс се разделихме. Само че аз познавам тази актриса. Заедно с Алекс работеха заедно по един филм точно преди бракът ни да приключи, и сега не мога да не се запитам дали…
	— Недей.
	Джесика примига, когато Джон я прекъсна.
	— Моля?
	— Не го прави — заяви той.
	Тя се облегна в седалката си, а в гласа й се промъкнаха отбранителни нотки.
	— Е, не е като да искам да го направя. Това обаче определено би обяснило някои неща около развода ни.
	— Въпреки това не искаш да знаеш.
	Тя отвори уста и отново я затвори, сякаш размислила за онова, което се канеше да каже.
	— Мисля, че аз по-добре от теб мога да преценя какво искам да знам, много ти благодаря. При положение че аз току-що открих, че бившият ми съпруг най-вероятно ми е изневерявал.
	И като го стрелна с поглед, тя се извърна и отново потъна в мълчание.
	О, да… разговорът определено вървеше добре.
	— Мъжка им работа — опита Джон.
	Джесика го изгледа така, сякаш току-що му беше пораснало трето ухо.
	— Да, знаех си, че няма да ми се получи.
	Тя поклати глава и отново се обърна към прозореца.
	Възцари се дълго мълчание, в което Джон се чудеше дали би искал да насочи разговора натам.
	— За нас е различно — каза най-сетне, толкова тихо, че никой друг да не може да го чуе. — Смяташ, че ще изпиташ усещане за завършеност, ако знаеш със сигурност дали бившият ти съпруг ти е изневерил, но не се замисляш какво ще стане след това.
	— Какво ще стане след това? Моля те, осветли ме — каза тя сухо.
	— Ще започнеш да прехвърляш през ума си всеки разговор, който си водила с него… и с нея, ще се връщаш дори към най-незначителните срещи, мъчейки се да откриеш някакъв издайнически признак за онова, което са правили зад гърба ти. — Той я погледна с разбиране. — Защото все трябва да е имало нещо, нали? Някой поглед, някой намек, нещо, което един от тях ти е казал, нещо, което си пропуснала и което, само ако беше внимавала повече, би могло поне да ти спести унижението да се чувстваш като глупачка, задето не си заподозряна каквото и да било. Така че ще пресяваш всичко в ума си, като нов случай, изучавайки всяка подробност, мъчейки се да разбереш как двама души, които не ги бива особено в лъжите, са успели да излъжат теб. А краткият отговор е — просто са го направили. Колкото и на хора като нас да не ни се иска да си го признаем, не сме безпогрешни. И ако поемеш по този път, вярвай ми, няма да откриеш отговора на никой от въпросите, които те измъчват, откакто видя онова списание. Единственият резултат ще бъде просто ненужно съмнение в самата себе си.
	Докато той приключи, изражението на Джесика беше омекнало.
	— Звучи така, сякаш имаш опит в това.
	— Би могло да се каже. — Видя, че тя чака да каже още нещо.
	Е, сега, след като беше отворил вратата с реч като тази, вероятно трябваше да сподели. — Миналия месец налетях на приятелката ми в леглото с един от приятелите ми.
	Очите й се разшириха.
	— Не. Буквално насред акта?
	— Ако се съди по факта, че той стенеше „Ще свърша толкова силно в теб“, бих казал, че актът беше по-скоро към края си — сухо каза той.
	Джесика затисна устата си с ръка.
	— О, господи, как изобщо постъпваш в подобна ситуация? Срита ли му задника?
	— За съжаление, не — изръмжа Джон. И все още не беше сигурен дали не беше сбъркал. — Той скочи от леглото, чисто гол, с люлеещ се пенис. Не беше ситуация, до която исках да се приближа.
	Джесика направи физиономия.
	— Разбирам. — Замълча за миг, сякаш обмисляше как да продължи по-деликатно. — С приятелката ти отдавна ли бяхте заедно?
	— Две години. — Почти спря дотам, но колкото и да беше странно, усети, че продължава. — През последните няколко месеца не ни беше лесно. Аз често пътувах до Детройт по работа и тя не беше във възторг. Нарече ме „гаджето й на непълен работен ден“.
	Джесика настръхна.
	— Не знаеше ли какво работиш, когато започнахте да излизате?
	Джон вдигна пръст.
	— Благодаря ти. Точно това казах и аз.
	Между тях отново се възцари мълчание, когато стюардесата мина, за да ги попита дали искат нещо за пиене.
	— Работата ми под прикритие се превърна в постоянен източник на напрежение между Алекс и мен — каза Джесика тихо, след като стюардесата се отдалечи. — Първо започна да ревнува от колегите ми. — Тя го погледна. — Би те мразил, ако те познаваше.
	Джон силно подозираше, че чувството би било взаимно.
	— А после започнахме да се караме всеки път, щом се наложеше да отменя плановете ни заради работата си — продължи тя.
	Джон изсумтя — този спор му беше до болка познат.
	— Сякаш си изгаряла от желание да отмениш плановете ви. Защото то е толкова забавно.
	— Нали? Сякаш не бих предпочела да се излежавам на плажа в Мексико, вместо да работя. Ала какво бих могла да направя? Да зарежа цялото разследване, просто за да не се налага да отложа почивката ни?
	— Опитай се да го обясниш на главния агент!
	— „Съжалявам, сър, че шерифската служба на Лос Анджелис ще се отърве безнаказано въпреки многобройните нарушения на законите за гражданските права и корупцията, както и задето похабих парите на данъкоплатците в това сега провалено тринайсетмесечно разследване“ — каза тя, — „но това е седмицата, в която просто трябва да отида в Кабо. Всички важни личности от Холивуд ще бъдат там.“
	Джон се сепна.
	— Я чакай. Да не би да говориш за операция „Кутията на Пандора“? — Миналото лято една от най-обсъжданите операции беше разследването на лосанджелиската затворническа система; беше стигнала до националните новини и бе довела до ареста и осъждането на петима високопоставени членове на шерифската служба. — Това беше ти?
	— Това бях аз.
	Той я изгледа.
	— Браво на теб.
	Джесика прие комплимента с усмивка, а после отново се умълча. Двамата останаха да седят един до друг в продължение на няколко мига, а после тя наклони глава към него.
	— Наистина ми беше гадно, задето отмених почивката — каза, вече по-сериозно. — А веднъж в последния момент се наложи да пропусна премиерата на един от филмите му. Мисля си, че това може би е нощта, в която той… е, да кажем, че след това нещата не бяха същите.
	Джон кимна.
	О, да, и това му беше така познато.
	— Не се измъчвай заради тези неща. Ако бившият ти не е могъл да оцени колко важна е работата ти за теб — по дяволите, колко е важна за обществото — е, толкова по-зле за него и толкова по-добре за офиса на ФБР в Чикаго. — Очите му срещнаха нейните. — Ти си страхотен агент, Джесика. Един от най-добрите — ако не и най-добрият — с когото съм работил някога.
	При тези думи тя се изчерви, а после се прокашля и реши да се пошегува, повтаряйки думите му от онзи ден.
	— Колко те заболя да го кажеш?
	— Повече, отколкото когато един от кандидатите за ОСЗ изпусна петнайсеткилограмов таран върху крака ми.
	— Ау! — Тя се усмихна и наведе поглед към електронния си четец, сякаш едва сега бе осъзнала, че е там. Взе го, намести се удобно в седалката, а после му хвърли кос поглед. — Благодаря ти.
	— За какво?
	— Знаеш за какво. — Погледът, с който задържа неговия, беше пълен с неизречени неща.
	Джон усети как нещо го стяга в гърдите.
	— Винаги, Харлоу.


>	19

	Закъсняващи с двайсет минути, Блеър и Морано прекрачиха прага на изоставената банкова сграда, която много скоро трябваше да приюти винения бар и пицария на Ашли и Дейв.
	Или поне така се предполагаше.
	— Съжалявам, че ви накарах да чакате — каза Блеър, докато с Морано прекосяваха стаята, за да отидат до стената с празните гишета, където стояха Джесика и Джон. — Отне ми по-дълго, отколкото очаквах, да приключа задачите в офиса.
	И без дори да се опита да го скрие, той плъзна поглед по правата бяла рокля, която Джесика си беше облякла в хотела.
	— Няма проблем — каза тя. — С Дейв се забавлявахме, като слушахме Free Bird и Sweet Home Alabama на телефона ми.
	Блеър избухна в смях.
	— Чули сте за речта ми, а?
	— Господин кмете, мисля, че всички в тази страна са чули за нея.
	— Е, такава ми е работата. — Блеър й намигна, очевидно наслаждавайки се на ласкателството, а после посочи мястото наоколо. — Е, значи това ще бъде вашата пицария и винен бар в тоскански стил?
	Морано също се огледа.
	— Колко време ще е нужно, за да го превърнете в ресторант?
	— Надяваме се да отворим врати в края на есента — каза Джон. — Нека ви покажа какво имаме предвид като дизайн.
	Джесика се облегна на плота пред едно от гишетата и загледа как Джон развежда Блеър и Морано на кратка обиколка из мястото. Той също се беше преоблякъл в хотела и сега носеше кариран светлосин костюм, бяла риза и вратовръзка, която имаше почти същия наситеносин цвят като очите му.
	Вероятно би трябвало да престане да забелязва подобни неща.
	— Е, какво мислите? — попита тя Морано и Блеър, когато обиколката приключи.
	— Според мен ще бъде истински хит. Със сигурност ще кажа на асистентката ми да ми резервира маса за вечерта на откриването. — Блеър се приближи до Джесика и подпря лакът на плота пред гишето. — Е, за проблемите ви с разрешителните…
	— Да, за проблемите ни. — Джесика задържа погледа му. — Алтъни казва, че сте съгласен да ни помогнете.
	— Така е. — Блеър сведе поглед към куфарчето в краката й. — При положение че в това куфарче има това, което си мисля, че има.
	Всъщност Джесика му беше подготвила малка изненада в това отношение. Ала първо искаше да го накара да поговори повече за подкупа. Двамата с Джон и този път носеха безжични микрофони и агенти Лийвит и Тод слушаха случващото се в една кола, паркирана на няколко пресечки оттам.
	— Преди да стигнем до куфарчето, с Дейв имаме няколко въпроса.
	Блеър премести поглед между нея и Джон, който се беше облегнал небрежно на едно бюро наблизо.
	— Какви въпроси?
	— Просто искаме да сме сигурни, че говорим за едно и също. Преди няколко години с Дейв имахме проблеми с районирането в Чикаго — един член на градския съвет, с когото си мислехме, че сме се споразумели, се опита да ни измъкне пари, давайки ни обещания, които не бе в състояние да изпълни. Оттогава сме доста предпазливи с подобни уговорки. — Тя се усмихна. — Сигурна съм, че разбирате.
	Очите на Блеър проблеснаха арогантно.
	— С цялото ми уважение, госпожице Евърс, аз не съм някакъв шибан градски съветник.
	— С цялото ми уважение, господин кмете, нямаше да ви плащаме петдесет хиляди долара за едно телефонно обаждане, ако бяхте. Ала тъй като възнамеряваме да развием няколко проекта в Джаксънвил, гледаме на това по-скоро като на инвестиция в дългосрочни, взаимноизгодни отношения.
	Блеър я изгледа изпитателно.
	— Е, добре. Какво искате да знаете?
	— Антъни спомена, че имате приятел в Комисията за контрол върху използването на земята?
	— Не просто в комисията. Той я оглавява. Пол Рю.
	— И той ще се погрижи разрешенията ни за райониране и паркинг да бъдат отпуснати? — попита Джесика.
	— Стига да го помоля.
	— Ами ако ви попита защо искате молбата ни да бъде одобрена? — обади се Джон. — Очевидно тази сделка трябва да си остане между нас.
	— Нима? — Блеър изсумтя. — Пол няма да попита защо. Аз съм кметът. Достатъчно е само да поискам услуга от някого и я получавам. Така стоят нещата.
	— Съществуват и някои проблеми с времето — добави Джесика. — Не на последно място това, че не искаме да изгубим тази сграда. Колко скоро след като ви дадем парите, може да говорите с Рю за нас?
	— Ще му се обадя утре. — Блеър наклони арогантно глава на една страна. — Това достатъчно бързо ли е?
	Джесика хвърли кос поглед към Джон, сякаш за да каже: За мен е достатъчно. А за теб?
	Той кимна.
	— Добре тогава.
	Тя вдигна куфарчето от пода и го подаде на Блеър. Пръстите му докоснаха нейните, докато поемаше дръжката… Джесика беше сигурна, че не беше случайно.
	Кметът отвори куфарчето, надникна вътре и се намръщи. След това го разтърси.
	— Това някаква шега ли е?
	— Половината от парите сега — каза Джесика. — Останалите двайсет и пет хиляди ще бъдат ваши веднага щом молбата ни бъде одобрена от комисията.
	Морано пристъпи напред. Изненадата, изписана върху лицето му, бе непресторена.
	— Уговорката ни не беше такава. Никога не е ставало дума плащането да бъде разделено на части.
	Действително не бяха обсъдили тази част от плана с Морано, Въпреки че сътрудничеше на ФБР, той не беше запознат изцяло със стратегията на агентите. Джаксънвилският офис искаше да приключи разследването на Блеър и тази операция бе последното парче от мозайката. Макар кметът да беше казал, че ще издейства разрешителните на Ашли и Дейв възможно най-бързо, от ФБР не бяха особено склонни да се доверят на думата на човек, когото се канеха да арестуват за корупция, измами и приемане на подкупи. Задържайки остатъка от петдесетте хиляди долара, можеха да разчитат, че наистина ще свърши работата възможно най-скоро.
	— Както казахте онзи ден, господин кмете, мисля, че се разбираме. Така че, сигурна съм, ви е ясно защо с Дейв смятаме, че се нуждаем от някаква гаранция в тази ситуация.
	Блеър затвори куфарчето. След това направи крачка към Джесика и понижи глас.
	— Внимавай, Ашли.
	С крайчеца на окото си Джесика видя, че Джон ги гледа. Също като нея, той беше готов да действа, ако се наложи, макар отстрани да изглеждаше така, сякаш изобщо не беше променил отпуснатата си поза до бюрото.
	Блеър спря на сантиметри от нея; ръбът на куфарчето се отъркваше в крака й. Гласът му стана по-нисък, почти свалячески.
	— Току-виж съм си помислил, че си търсиш повод да ме видиш отново.
	Аха. Без нито за миг да забравя, че ролята й изисква да се държи мило, Джесика си лепна усмивка.
	— То е просто бонус, господин кмете.
	Блеър задържа дръзко погледа й за миг, преди да се обърне и да се отправи към вратата, сякаш това между тях беше някаква игра на котка и мишка. Което си беше точно така, разбира се.
	Само дето мишката все още не беше разбрала кой кой е.


	— Лийвит и Тод изглеждат доволни от това, как се развиват нещата — подхвърли Джесика, докато си тръгваха от изоставения склад, където се срещаха с агентите от Джаксънвил.
	— Така и трябва — отвърна Джон от мястото до шофьора. — Когато разследването стане обществено достояние, медиите ще пощуреят, като чуят онази негова реч „Аз съм кметът“. Адски те бива да изтръгваш страхотни цитати от него.
	— Нас ни бива — поправи го Джесика.
	Той я изгледа.
	— О, я стига. Ясно е, че Блеър реагира по-добре на теб. В този момент аз на практика му преча да си развее оная работа.
	Джесика се разсмя с глас, мислейки си, че самата тя едва ли би се изразила точно така.
	— Е, това е ключова роля.
	— Абсолютно.
	Джесика се усмихна на изпълнения му със самоирония тон, макар че тя не се шегуваше напълно. Присъствието на Джон по време на срещите й даваше свободата да се преструва на впечатлена и заинтригувана от хвалбите на Блеър, което на свой ред го подтикваше да говори повече пред микрофоните им. Ако бяха насаме, Блеър като нищо би могъл да реши да премине от флиртуване към нещо повече, създавайки деликатна ситуация, от която Джесика щеше да е принудена да се измъкне без а) да се издаде, б) да събуди подозрение у Блеър или в) да го отблъсне по начин, който да го издразни толкова, че да престане да говори и да й сервира онези свои страхотни реплики, които прокуратурата със сигурност щеше да използва в делото срещу него.
	Не че не би могла да се оправи в подобна ситуация, ако се наложеше. Ала беше хубаво да има Джон подръка, за да не се стига до там.
	Всъщност… хубаво бе да го има подръка, точка.
	Тя хвърли поглед към него. Лъчите на вечерното слънце подчертаваха тъмното злато в косата му, коса, в която тя бе заровила пръсти едва преди пет нощи, докато двамата се целуваха, притиснати до стената на хотелската му стая.
	От спомена й се прииска да каже нещо.
	— Очевидно само се преструвам. Не е като да ми е приятно да съм принудена да флиртувам с Блеър.
	Думите й като че ли го развеселиха.
	— Искаш да ми кажеш, че в действителност не си хлътнала тайничко по корумпирания, самовлюбен политик, който много скоро ще отиде в затвора за следващите петнайсет-двайсет години? Да, мисля, че го знам.
	Джесика се усмихна, защото естествено, че би трябвало да се разбира от само себе си. Подозираше обаче, че ако все още беше омъжена за Алекс и той научеше, че е принудена да флиртува с някого като част от мисията си под прикритие, реакцията му едва ли щеше да бъде толкова небрежна.
	Не че сравняваше двамата мъже. Двамата с Джон не бяха романтично обвързани (въпреки че се бяха целували страстно, заровили пръсти в косата на другия), а фактът, че той също беше агент под прикритие, означаваше, че би трябвало да разбира позицията, в която се намираше тя.
	И все пак, приятно бе да е с някой, който просто разбираше.
	Докато тя поемаше по Бътлър Булевард, магистралата, която щеше да ги отведе до брега, Джон ненадейно наруши мълчанието, възцарило се между тях.
	— Все още не ми харесва как те гледа.
	Ниският, почти груб тон на гласа му я накара да го погледне. Той задържа погледа й за миг, а после се обърна и се взря в пътя пред тях.


	След като оставиха колата на пиколото, двамата с Джон влязоха в хотела и спряха до една от колоните от бял мрамор във фоайето.
	— В стаята ли се качваш? — попита той.
	— Мисля да помоля от румсървис да ми пратят чаша вино и десерт в стаята. То ми е нещо като традиция, в края на успешен ден. — Мисиите под прикритие винаги я оставяха мъничко напрегната от адреналина. — Ами ти?
	Той сви рамене.
	— Вероятно ще отида да побягам.
	Джесика кимна, представила си го изведнъж как тича по брега по залез-слънце, запотен в топлия вечерен въздух, тениската му — залепнала за мускулестите му гърди.
	Прокашля се с внезапно пресъхнала уста.
	— Да се уговорим да се срещнем тук утре? Да кажем в седем часа.
	— Добре. Седем часът — съгласи се той.
	Между тях се възцари мълчание, ала никой от двамата не понечи да си тръгне. Най-сетне Джесика махна към стаята си без сама да знае защо се колебае.
	— Е, аз май най-добре да вървя. Лека нощ, Дейв.
	Той й кимна, гласът му беше дрезгав.
	— Лека нощ, Ашли.
	Докато отиваше към стаята си, Джесика си каза, че е глупаво да изпитва странно неудовлетворение от това довиждане. Да, вероятно би трябвало да предложи да пийнат по нещо (определено го беше правила с други агенти под прикритие, за да изпуснат парата след края на мисията за деня), ала прекалено ярко си спомняше какво се бе случило предишния път, когато двамата с Джон бяха заедно, в същия този хотел, а адреналинът на мисията кипеше в телата им.
	По-добре да не изкушават съдбата.
	Така че тази вечер щеше да разпусне с гореща вана, чаша хубаво вино и десерт, а после да се сгуши в леглото с книгата си. И ако това изведнъж й се стореше скучно в сравнение с предишната нощ в хотела, когато го беше целунала и едва не му се беше метнала на врата… е, какво толкова. Тя беше агент под прикритие, прекосила бе половината страна и бе отседнала в луксозен хотел на морския бряг, като част от разследването на високопоставен политик. Вероятно малко „скучно“ нямаше да я убие за една нощ.
	Когато си влезе в стаята, смени роклята и обувките си с токчета с потниче и панталони за йога, а после взе менюто на румсървиса, тръшна се на леглото и тъкмо се опитваше да реши дали да си поръча каберне, или пино ноар, когато телефонът й иззвъня с ново съобщение.
	Тя се протегна през леглото, взе телефона от нощното шкафче и видя, че съобщението е от Тара.
C>
	Видя ли това? Обади ми се.
C$
	Към съобщението беше прикачена снимка на корицата на списание „Пийпъл“ с Алекс и бременната му годеница.
	Господи, това. Джесика напълно беше забравила за бившия си съпруг и евентуалната му афера.
	Скочи от леглото, извади лаптопа от куфарчето и се настани на бюрото, за да проучи нещата. Годеницата на Алекс беше доста известна актриса, все някъде в интернет щеше да има клюки за бременността и годежа й.
	Въведе името на актрисата в търсачката на Гугъл. В главата й се разнесе гласът на Джон.
	Не искаш да знаеш.
	Само че тя искаше.
	Единственият резултат ще бъде просто ненужно съмнение в самата себе си.
	Джесика въздъхна и се облегна в стола си.
	В мига, в който беше видяла глупавото списание на летището, бе започнала да рови из спомените си, в търсене на признаци, че Алекс й беше изневерявал. Ала може би Джон имаше право. Дали щеше да получи усещане за завършеност, ако откриеше със сигурност, че Алекс й беше изневерявал? Бракът им беше приключил, тя беше продължила напред, очевидно — той също. Поне, за разлика от Джон, тя все още можеше да избере да вярва, че някой, когото беше обичала и на когото беше имала доверие, не я беше предал по този начин.
	Миналия месец налетях на приятелката ми в леглото с един от приятелите ми.
	Тя потръпна само при мисълта за това. Дори идеята, че Алекс й беше изневерявал, бе ужасна; не можеше да си представи какво би било да го види с очите си.
	И между другото, кой, по дяволите, изневеряваше на някой като Джон Шепърд? И дори нямаше предвид това, колко беше сексапилен, макар че, ехо, бившата му имаше ли изобщо очи? Е, да, той притежаваше доста добре развито его и определено можеше да бъде прекалено самонадеян и саркастичен. Ала след като го беше опознала по-добре през последните една-две седмици, се беше убедила, че под повърхността на герой, въплъщение на всичко американско, се крие много повече, отколкото бе предположила в началото.
	Беше забавен, по един суховат начин. Умен и невероятно прилежен в работата си. Умееше и да слуша. Всъщност беше се оказало учудващо лесно да говори с него в един изключително личен момент, след като беше видяла бившия си съпруг на корицата на списание „Пийпъл“. Спокойно би могъл да избегне разговора, но вместо това бе споделил нещо от своя живот и дори й беше дал доста добър съвет.
	Да не говорим пък за това колко беше способен. Чувала бе за подбора за Отряда за спасяване на заложници и знаеше, че Бюрото наистина ги изцеждаше до краен предел, ала Джон се беше справил. Естествено, че се беше справил. В Академията нямаше равен на стрелбището, както и във всички физически и тактически предизвикателства, а в академичната част определено й беше дишал във врата. А ако трябваше да бъде откровена със себе си, дори тогава тези умения, самоувереност и находчивост й се бяха стрували доста… секси.
	Телефонът й се обади с ново съобщение и тя примига, изтръгната от унеса. Видя името на актрисата, въведено в полето за търсене, и го изтри, а после затвори лаптопа си. Като се замислеше, май беше по-добре да не поема по този път.
	Казах ти, почти можеше да чуе Джон да казва.
	Да, да. Очевидно дори във въображението й той просто трябваше да бъде прав.
	Тя вдигна телефона си от бюрото, очаквайки да види ново съобщение от Тара, притесняваща се за нея.
	Вместо това беше от Джон.
C>
	Може ли да дойда в стаята ти?
C$
	Е, добре. Сърцето й прескочи един удар, докато се опитваше да си спомни точно колко симпатично бельо носи.
C>
	Не за това — побърза да добави той.
C$
	Е, много ясно. Естествено, че беше знаела, че няма това предвид.
	Без да е сигурна какво става, тя му прати номера на стаята си, след което я огледа, за да е сигурна, че е в прилично състояние, и прекара през ума си възможните причини Джон да иска да я види. Може би Лийвит се беше обадил във връзка с нещо, изскочило в разследването? Макар че не й се струваше особено вероятно — джаксънвилският агент обикновено предпочиташе конферентните разговори. Може би някакъв проблем в Чикаго? Нещо лично, може би, заради което още тази вечер трябваше да се метне на самолета и да се прибере у дома.
	Разтревожена, че наистина става дума за нещо такова, тя отвори вратата в мига, в който той почука на нея, едва две минути по-късно.
	— Здрасти — каза Джон, застанал на прага. Беше по дънки и тъмносиня тениска и бузите му бяха позачервени, сякаш буквално беше дотичал, след като й беше пуснал съобщението.
	— Здравей… Всичко наред ли е? — попита тя.
	Той се огледа наляво-надясно по коридора.
	— Може ли да вляза?
	— Разбира се. — Джесика се отмести, за да му направи път. Той прекрачи в стаята и изчака, докато тя затвори вратата.
	— Има развитие.
	Джесика наклони глава на една страна.
	— С Блеър? Какво се е случило?
	— Не става дума за Блеър.
	Джесика зачака да продължи. Лицето му имаше странно изражение, което й беше невъзможно да разчете.
	— Е, добре… за какво става дума тогава?
	По устните му се разля бавна усмивка.
	— Приеха ме в Отряда за спасяване на заложници.
	О.
	Леле. Джесика почувства жегване в гърдите, но бързо го потисна.
	— Приеха те? Господи, това е невероятно! Поздравления! Тя обви ръце около врата му и го прегърна.
	Когато ръцете му се плъзнаха върху кръста й, тя затвори очи, усетила пеперудите, които сякаш запърхаха в стомаха й, докато се притискаше до него.
	— Благодаря — разнесе се дрезгавият му глас в ухото й. Оставайки в прегръдката му само миг, преди да се бе проточила неловко дълго, тя се освободи от нея и си лепна широка усмивка.
	— Сигурно си на седмото небе от щастие.
	Той прокара ръка през косата си.
	— Още не съм го осъзнал напълно. Обадиха ми се само преди няколко минути. — Изпусна дъха си и се усмихна широко. — Щура работа, а?
	Джесика махна с ръка, отхвърляйки шеговито думите му.
	— Ами. Аз пък изобщо не се учудвам. Забрави ли, че бях там в самото начало, когато ти ме правеше на нищо, правейки коментари за качеството на коремните ми преси.
	— Колко пъти вече ти казах — опитвах се да те мотивирам.
	— О, да. — Шегата увисна между тях и за миг той просто я гледаше.
	Чувствайки се странно оголена под погледа му, тя сведе очи към дрехите си.
	— Е, очевидно трябва да се преоблека.
	Джон наклони глава при тези думи, без да вижда връзката.
	— Всъщност панталонът за йога страшно ми харесва, но ако новината, че са ме приели в Отряда за спасяване на заложници, те е изпълнила с неочакваното желание да се разсъблечеш, нима да те спирам.
	Джесика го изгледа. Ха-ха.
	— Имах предвид, че трябва да се преоблека, преди да слезем в бара и да го отпразнуваме.
	Изражението му омекна.
	— Джесика… не е нужно да го правиш. Вече си се готвела да се отпуснеш след дългия ден.
	Тя направи крачка към него и се взря в очите му.
	— Току-що открих, че партньорът ми са го приели в най-елитния екип за борба с тероризма в страната. Според мен това си заслужава едно-две питиета. Дай ми само пет минути.


>	20

	Възможностите пред тях, откри Джон, бяха ограничени.
	По-обикновеният бар на плажа спираше да сервира питиета по залез-слънце, което, както барманът го информира натъртено, било преди около пет минути, след което му посочи извитото стълбище, отвеждащо към „Сийхорс Грил“, ресторанта на хотела.
	Салонната управителка, петдесет и няколко годишна жена с черен костюм с панталон, го посрещна топло.
	— С какво мога да ви помогна?
	Джон поиска маса за двама, а после огледа набързо мястото: бели ленени покривки на масите, сводест таван с голи греди и френски прозорци, през които се разкриваше панорамна гледка към Атлантическия океан. Той посочи дънките си.
	— Мога ли да вляза облечен така?
	Салонната управителка плъзна поглед по него.
	— Сладурче, би могъл да влезеш тук, напъхан в буре, и не мисля, че някой би имал нещо против. — Тя взе две менюта и се усмихна. — Последвай ме.
	Поведе го към една свободна маса до прозореца в средната част на ресторанта. Джон забеляза друга празна маса в далечния ъгъл. Там двамата с Джесика биха могли да разговорят, без никой да ги чуе.
	— Може ли да вземем онази там? — попита той, посочвайки я.
	Салонната управителка кимна любезно.
	— Разбира се.
	След като седна, Джон изпрати съобщение на Джесика, за да й съобщи за промяната в заведението и когато сервитьорката се появи, си поръча бърбън с лед. Днес беше една от онези редки нощи, в които не носеше оръжие, нито щеше да шофира, което означаваше, че е свободен да пие и да празнува без задръжки, ако го обземеше вдъхновение.
	Докато чакаше, се загледа в Атлантическия океан, опитвайки се да осмисли станалото.
	Отрядът за спасяване на заложници.
	По дяволите, ето че го беше направил.
	„Надявам се, че си запазил място, та най-сетне да включиш «опасен тип» в CV-то си“, казал бе Пайзър, когато му се обади, за да му съобщи новината. „Приет си в екипа, Шепърд. Добре дошъл на най-страхотната работа във ФБР.“
	Вероятно не би трябвало да се изненада толкова. Та нали именно за това го бяха привлекли във ФБР. Разбира се, да те привлекат с идеята един ден да постъпиш в Отряда за спасяване на заложници не беше гаранция, че действително ще те приемат в екипа — едва десет процента от агентите, привлечени във ФБР през Програмата за тактически подбор на кадри, ставаха част от ОСЗ. Всъщност през повече от трийсетте години, откакто съществуваше, в ОСЗ бяха приети по-малко от триста мъже общо.
	А сега той, някакво си „работно добиче“ с нищо и никаква бакалавърска степен от Уисконсин, щеше да стане един от тях.
	Направо свят да ти се завие.
	Животът му нямаше да бъде никак лесен, знаеше го. Агентите от Отряда за спасяване на заложници бяха наясно, че екипът винаги идваше на първо място, дори пред собствените им нужди. Щеше да отсъства от вкъщи за дълго и можеше да бъде повикан за мисия без никакво предупреждение. Ала това, че нямаше нито приятелка, нито съпруга и деца, го правеше съвършеният кандидат. Положителната страна на изневярата на Алиша бе, че му беше развързала ръцете да се възползва от тази възможност, без да се притеснява, че ще се наложи да накара някой друг да изостави всичко и да се премести във Вирджиния, нито пък трябваше да се безпокои как ще се отразят на личния му живот изискванията на Отряда за спасяване на заложници.
	Мотото ни — „Servare vitas“, означава „Да спасяваме животи“… и именно това правим.
	Джон все още чуваше гордостта в гласа на Пайзър онзи първи ден, когато се бяха срещнали във Форт Бенинг, за да обсъдят Отряда за спасяване на заложници, гордост, която беше напълно основателна. Въпреки самонадеяното си държание тогава, дори той трябваше да признае, че агентите от ОСЗ бяха корави типове, по начин, с който дори рейнджърите не можеха да се мерят — това бяха специални агенти, на които бяха равни единствено Морските тюлени или Делта форс. Никой друг екип за бързо реагиране не можеше да се сравнява с тях; те бяха специално създаден отряд, подготвен изключително и само за борба с тероризъм и други високорискови инциденти, както на територията на Съединените щати, така и по света. Като част от ОСЗ, той щеше да работи с най-доброто, с което ФБР разполагаше, всеки негов ден щеше да е посветен на огнестрелни оръжия, тактики, подготовка и специализирани умения, като схватки в ограничено пространство, спускане по въже от хеликоптер и скокове с парашут.
	„Е, какво ще кажеш?“, попитал го беше Пайзър, когато Джон замълча за миг при новината, че го бяха приели в екипа.
	Работата под прикритие му харесваше, всъщност харесваше му страшно много. Ала това бе шанс, който се удаваше веднъж в живота, възможност да направи нещо, което малцина можеха да направят. Беше се доказал по време на подбора, гордееше се, и да го приемат в екипа беше чест за него — погледнато логично, знаеше, че ако имаше намерение да направи тази стъпка в кариерата си, това бе моментът.
	Така че беше отговорил на Пайзър с „да“.
	Мобилният му телефон избръмча върху масата и той погледна надолу, за да прочете съобщението.
C>
	Извинявай, ей сега идвам.
C$
	Джесика. Ако преди шест години някой му беше казал, че тя ще бъде първата, която ще му купи питие, за да го поздрави, че са го приели в ОСЗ, щеше да му се изсмее в лицето. Ала ето че беше точно така.
C>
	Крайно време беше. Колко трудно е да събуеш чифт панталони за йога — написа той.
C$
	Телефонът му се умълча за миг, а после той видя трите точки, издаващи, че Джесика пише. Приготви се да посрещне отговора й… а после екранът отново угасна.
C>
	Присмехулството май не ти се удава днес? — закачи я.
C$
C>
	Понякога наистина не те харесвам.
C$
	Джон се усмихна и остави телефона, мислейки си за всички пъти в Академията, когато тя му беше излизала с поредната си хаплива забележка. Само дето сега бе почти сигурен, че всъщност не го мразеше, което беше хубаво. Та тя дори го беше прегърнала, когато й каза, че са го приели в ОСЗ. Мил жест… макар и мъчителен, като се имаше предвид колко невероятно бе да я усети да се притиска в него, облечена само по потниче и панталон за йога.
	Когато ръцете му се обвиха около кръста й, бързо трябваше да си напомни, че се бяха съгласили да не усложняват партньорството си с физическа връзка. Или поне тя беше наприказвала подобни неща, а той не беше изразил несъгласие. Казал бе, че повече няма да я докосне — освен ако тя не направеше първата стъпка — и възнамеряваше да удържи на думата си. Ала понякога, когато тя го погледнеше по онзи особен начин, той си спомняше колко страстна беше целувката им и колко секси беше прозвучало, когато бе простенала името му.
	Джон.
	Сякаш по даден знак Джесика прекрачи прага на ресторанта. При вида й Джон стисна с всичка сила чашата си.
	Тя очевидно обожаваше да го измъчва.
	Тази вечер беше заменила обичайното си облекло в стил отдел за финансови престъпления, избирайки вместо това дълга лятна рокля с цепка от едната страна. Ефирната материя се разтваряше, докато тя вървеше, позволявайки му да зърне гладкия й гол крак чак до средата на бедрото. И за първи път, заради сандалите на токчета, които беше обула, той забеляза, че ноктите на краката й бяха лакирани в лилаво.
	Нямаше представа защо, обаче, човече, това наистина го довърши.


>	21

	— Минаха дванайсет минути — изръмжа, когато тя стигна до масата. — Не пет.
	— Вече си ми сърдит? Та аз току-що дойдох. — Тя се замисли за миг и се усмихна. — Истински рекорд, дори и за мен.
	Сладко. Челюстта му се напрегна, докато тя се настаняваше срещу него и той отново зърна крака й.
	Поръча си мохито, когато сервитьорката се появи, а после се приведе напред и понижи глас.
	— Е. Отряда за спасяване на заложници. — Сините й очи искряха. — Това ще направи чудеса за егото ти.
	— Да, май ще трябва да се приготвиш за нетърпими нива на самохвалство и непоносимост тази вечер.
	Тя се засмя.
	— Благодаря за предупреждението.
	Джон се усмихна, мислейки си колко приятно бе, че можеха да се шегуват по този начин. Жалко, че така и не бяха уцелили времето — тъкмо когато беше престанала да го мрази, той си заминаваше.
	Джон пропъди надигналата се горчиво-сладка болка и отпи глътка бърбън.
	Безсмислено бе да мисли за това.
	Тя отново понижи глас; в очите й имаше любопитен блясък.
	— Никога не съм работила с някой, преминал през подбора им. Чувала съм обаче истории.
	Това изобщо не го учудваше. Въпреки че подробностите около подбора за ОСЗ би трябвало да бъдат конфиденциални, все се намираше някой да се разприказва. И през трийсет и няколкото години от създаването на Отряда, историите, разнасящи се из офисите на ФБР, бяха достигнали почти митични размери.
	Точно в четири сутринта в онзи пръв ден от подбора бяха строили Джон и останалите кандидати (чисто голи), за да ги претеглят, а после ги бяха подложили на изтощителна серия тестове за физическа издръжливост. След това беше дошъл ред на психологическия тест, а накрая кандидатите се бяха отправили към стрелбището за предварителен квалификационен курс.
	Докато стане време за вечеря в онзи пръв ден, петима от кандидатите вече бяха отпаднали. До края на четвъртия ден си тръгнаха още шестима.
	— Какви истории? — попита Джон, престорено скромно, наслаждавайки се на този рядък случай, в който знаеше нещо, което забележителната Джесика Харлоу не знаеше.
	Джесика замълча, докато сервитьорката оставяше напитката й, а после отпи от мохитото.
	— Като за начало, чух, че на практика едва не ви уморяват от глад, а после ви дават само толкова храна, колкото да стигне за половината група, за да видят кой е алчен и кой ще я подели с останалите.
	— Хмм. Това би било интересно упражнение.
	— Чух също така, че ви карат да бягате в продължение на трийсет и пет километра по Пътя с жълтите павета в пълно бойно облекло.
	Това беше на четвъртия ден и всъщност бяха четирийсет километра. Права беше обаче за бойното облекло — кандидатите носеха раници и екипировка, които общо тежаха двайсет килограма и се бяха редували да носят допълнителна двайсет и пет килограмова торба, пълна с медицински топки.
	Вечерята му в края на този ден, след като разпределиха дажбите, беше един банан.
	Това определено не беше един от лесните дни.
	— Подробностите малко ми се губят. Някъде след двайсет и петия километър всичко започва да се слива в едно — пошегува се той.
	Джесика не отстъпваше.
	— Чух също така, че има тест за клаустрофобия, в който те карат да пълзиш през тръбите за отоплението в Академията със затворени очи.
	И това беше вярно, ала далеч по-ужасно, според Джон, бе когато ги бяха накарали да плуват през вонящите отходни води. Онези лайна бяха студени. Буквално.
	— Доста неща си чула.
	Тя го погледна за миг, а после поклати глава; в гласа й, когато проговори, се долавяше леко изумено възхищение.
	— Как го правиш? Аз едва се справих с Лютивия ден.
	Джон се засмя. „Лютивия ден“ беше един от най-мразените дни в подготовката на специалните агенти: инструкторите им по защитни тактики ги напръскваха с лютив газ, след което ги караха — обезвредени по този начин — да защитят оръжието си и да съборят нападателя си на земята, с разперени ръце и крака.
	Джон бе преминал през подобно упражнение като рейнджър, така че знаеше какво да очаква. За останалите бе доста по-трудно, особено за лингвиста, на когото инструкторът се беше разкрещял, че си държал очите затворени, докато се биел, а после бе повърнал в тревата. Ала онова, което Джон си спомняше най-ясно, беше как Джесика, кашляща, със зачервени и насълзени очи вади пистолета си и принуждава нападателя си да легне на земята с властна заповед. ФБР! Не мърдай!
	Всъщност тази част от упражнението му се беше сторила доста секси.
	— За какво говориш? Ти се справи отлично с онова упражнение — каза той.
	— Ти се справи отлично. Аз просто издържах. — Тя направи физиономия, изричайки думата с отвращение.
	Джон се усмихна закачливо и се наведе напред.
	— Не можеш да имаш шест плюс във всичко.
	— И това от устата на мъжа, който се бори със зъби и нокти за единствената най-висока оценка, която не беше негова.
	Е, добре де. Джон отпи глътка бърбън, а после я погледна за миг, забелязвайки, че синият десен на роклята й има същия цвят като очите й. И в същия миг през ума му мина мисълта, че това бе точно типът закачлива лятна рокля, която вероятно би носила в Чикаго, ако двамата излезеха на среща.
	Тя наклони глава, забелязала погледа му.
	— Какво?
	Имаше нещо, което трябваше да знае.
	— Наистина ли ме мразеше тогава?
	За миг Джесика изглеждаше изненадана от въпроса му. А после се заигра със сламката в чашата си.
	— Ти ме вбесяваше. През повечето дни ми идваше да те удуша. И ти завиждах, естествено… всички ти завиждахме. Но да те мразя? Не.
	Очите му задържаха нейните.
	— Беше ли привлечена от мен?
	Покерджийското й лице нямаше грешка.
	— Вече признах, че ти беше най-привлекателният мъж в класа.
	— Не те попитах това.
	С лека усмивка тя призна, че е прав и от погледа й в главата му отново изникна неканена мисъл — този път за копринената мекота на кожата й, когато пръстите му се бяха плъзнали по бедрото й.
	— Искате ли по още едно? — разнесе се глас от лявата му страна.
	Джон примига при гласа на сервитьорката, а после хвърли поглед към полупразните им чаши. Все така, без да откъсва очи от нейните, той отговори и за двама им.
	— Да.


	След като напитките пристигнаха, спазвайки традицията на Джесика за ознаменуване на успешния завършек на деня, те решиха да си поръчат десерт. Докато похапваха брауни с тъмен шоколад и заливка от ванилов сладолед със солен карамел, Джон, вживявайки се в ролята на доброто ченге, я заразпитва за семейството й, за новия й апартамент и какво мисли за офиса на ФБР в Чикаго.
	Мотивите му бяха двояки. От една страна, бе любопитен и наистина искаше да научи повече за нея. И второ, когато тя говореше, погледът му от само себе си се спираше върху устните й.
	Наистина му харесваше да гледа устните й.
	В един момент бяха прекъснати от порой съобщения от брат й и сестра й (Мая и Фин, както научи той), които очевидно искаха да организират тържество по случай годишнината от сватбата на родителите им и не можеха да се разберат къде.
	— Колко дълго ще продължат така? — попита Джон почти запленено, гледайки телефона й на масата. Джесика отдавна му беше изключила звука, ала телефонът й вибрираше и светваше всеки път, щом пристигнеше ново съобщение.
	— Обикновено продължават около половин час, преди енергията им да се изчерпи. — Усмивката й беше пълна с топлота. — Дразнещо е, знам, но се свиква. Всъщност докато бях в Лос Анджелис забелязах, че с нетърпение очаквам ежедневните им есемес дрънканици. На практика можех да ги чуя как се карат… и сякаш отново си бях у дома.
	Изборът й на дума не му убягна — Чикаго беше у дома. Не Лос Анджелис, очевидно, въпреки че бе живяла там в продължение на няколко години.
	След кратка схватка между двамата за коктейлната череша, той я попита още нещо, което беше любопитен да узнае — кой е бил първият й случай на работа под прикритие.
	— През втората ми година в Лос Анджелис от отдела за престъпления против личността ме помолиха да им помогна в разследването на едно отвличане — отвърна тя. — Бяха проследили заподозрения и тригодишното момиче (доведената му дъщеря) до една стая, която беше наел в хотел „Феърмонт“ в Санта Моника с открадната кредитна карта. Следяха го от съседната стая и им трябваше начин да го накарат да отвори вратата, без да вземе изключителни предпазни мерки, които биха могли да изложат детето на опасност.
	— Естествено.
	— Ами… помолиха ме да се облека като камериерка.
	Джон избухна в смях.
	— Я стига. Много ясно, че лосанджелиският офис ще направи нещо такова. То е като взето от някой филм.
	— Може би. Само че подейства. Облякох си униформата, почуках на вратата, бутайки една количка за почистване, и му казах, че съм дошла, за да сменя чаршафите. Той ме пусна да вляза и… да кажем просто, че трийсет секунди по-късно вече беше на пода, с моите белезници около китките. — Тя се усмихна на спомена, а после стана по-сериозна. — Когато върнахме момиченцето на майка му… това е момент, който никога няма да забравя. Случаят дори не беше мой, ролята ми едва ли беше нещо повече от тази на статист, ала оттогава се запалих по мисиите под прикритие. Толкова голяма част от онова, което правим като агенти, е зад кулисите, но работата под прикритие е на фронтовата линия, лице в лице с лошите — срещаш се с тях и ги караш да ти се доверят и да ти разкажат всичките си мръсни тайни. Понякога е изтощително и непредсказуемо, ала всеки път, когато започна нова мисия, изпитвам същото вълнение, както преди четири години. — Тя се изчерви, сякаш смутена, че бе говорила толкова дълго. — Е, знаеш как е.
	Джон кимна, усетил да го жегва носталгия при мисълта, че това ще бъде последният му случай под прикритие.
	Да, знаеше.
	Джесика махна с ръка.
	— Ами ти? Ти как започна?
	Той отпусна ръце върху масата. Това беше интересна история.
	— Бях в Детройт от две години, в отдела за борба с организираната престъпност, когато ме помолиха да им помогна с една дребна роля. Друг от отдела се опитваше да инфилтрира един моторджийски клуб, който разследвахме по подозрение в цял куп престъпни дейности. Искахме да направим така, че нашият човек наистина да изглежда опасен тип. Така че решихме да инсценираме сбиване в един бар, където се събираха членовете на клуба.
	Джесика наклони глава на една страна.
	— Сбиване?
	— А… колко си наивна, момичето ми от отдела за финансови престъпления, за да зададеш подобен въпрос. Виждаш ли, животът в отдела за борба с организираната престъпност не е изпълнен с лъскави хотели на плажа и тузарски костюми. При нас нещата обикновено са малко по-сурови. По-истински.
	— Виждам, че стигнахме до онази част от вечерта, посветена на непоносимо самохвалство — отбеляза тя.
	Джон се засмя, без да се засегне.
	— Идеята беше един друг агент да отиде в бара, да се престори на пиян и да се спречка с агента под прикритие, опитващ се да проникне в моторджийския клуб. Щеше да се стигне до бой, вторият агент щеше да загуби — убедително — и членовете на клуба щяха да видят какъв корав тип е първият агент.
	— И ти беше вторият агент? — досети се Джесика.
	— Да.
	— Разбирам. — Сините й очи заблещукаха. — Значи… първата ти мисия под прикритие е била да ти сритат задника.
	Джон вдигна очи към тавана.
	— Усещам, че ще съжаля, задето реших да ти разкажа тази история.
	— Знаеш ли, вместо да ти срита задника, другият агент би могъл просто да се престори, че е ранен, след което да те повали на земята. Чувам, че това е адски ефикасна маневра срещу мъж с твоите размери.
	Джон я изгледа смразяващо.
	— Само почакай малко. Тази шега ще ти се стори много по-смешна след шест години — каза тя дръзко. — Е, за колко истинско „сбиване“ говорим? Пострада ли в действителност?
	— Не особено. Само едно насинено око, няколко натъртени ребра и петнайсет шева на ръката.
	Очите й се разшириха, а гласът й начаса стана сериозен.
	— О, господи. Какво стана?
	Всъщност това беше любимата му част от историята.
	— С другия агент бяхме планирали цялото сбиване до последната подробност, чак до театралния удар с бирена бутилка, от който щях да се измъкна в последния момент. Всичко вървеше по план, с изключение на това, че парчета стъкло от бутилката паднаха в краката ни. И така, аз и другият агент здравата се бием; той се прави на корав тип, а аз завалям думите и се преструвам на пиян до козирката. Най-сетне той ме „мята“ на земята — Джон изимитира кавички във въздуха, — защото другият мъж беше едва метър и осемдесет и нямаше повече от осемдесет кила, така де, при което лявата ми ръка се приземи върху парче стъкло от бутилката.
	Джесика направи физиономия.
	— О, това е ужасно.
	— Не, беше съвършено. Срязах си ръката и навсякъде плисна кръв — по мен, по него, по целия бар. Сбиването определено стана много по-убедително. Главният ни агент беше толкова впечатлен, че веднага щом ме изписаха от спешното, заведе мен и останалите момчета от борбата с организираната престъпност да пием по бира.
	Джесика го зяпна за миг.
	— Според мен вие от отдела за борба с организираната престъпност сте малко луди.
	Той й отправи горда усмивка.
	— Ние предпочитаме да го наричаме „отдадени на работата си“.
	Тя се замисли над думите му, а после направи подканящ жест.
	— Е, добре. Дай да го видим този твой „съвършен“ боен белег.
	Джон плъзна лявата си ръка върху масата. Върху опакото на ръката му минаваше петсантиметров белег. През четирите години, откакто работеше като агент под прикритие, той го носеше с гордост, символ на отдадеността му на работата и готовността да даде всичко за ролята си.
	Джесика улови ръката му, за да я разгледа, обвивайки пръсти около опакото на дланта му.
	Допирът й го накара да застине.
	Тя се намръщи и обърна ръката му, сякаш търсеше нещо.
	— Сигурен ли си, че това е правилната ръка?
	— Много смешно. — Джон понечи да издърпа ръката си, но тя я задържа.
	— Шегувам се. — Отново обърна дланта му с опакото нагоре и прокара лекичко пръст по белега.
	Джон си пое рязко дъх и тя вдигна очи.
	— Заболя ли те?
	Той срещна погледа й.
	— Не.
	Бледа розовина плъзна по бузите й; никой от тях не помръдваше, нито каза нещо, докато въздухът сякаш застина между тях.
	А после Джесика се прокашля и пусна ръката му, когато сервитьорката се приближи.
	— Когато сте готови… не е нужно да бързате — каза жената с учтива усмивка, оставяйки сметката на масата.
	След като сервитьорката се отдалечи, Джесика огледа празния ресторант над рамото си.
	— Не си бях дала сметка, че сме останали само ние.
	Той беше.
	Но му беше прекалено приятно, за да го е грижа.


	Тъй като беше хубава нощ, двамата решиха да се приберат по пътеката на плажа. Луната беше почти пълна, лек ветрец, повяващ откъм океана, раздвижваше тежкия влажен въздух.
	— Как реагира семейството ти, когато им каза за ОСЗ? — попита Джесика.
	Джон си открадна поглед към разтворената й от ветреца пола. Тези крака. Представи си как се обвиват около него, а токчетата на сандалите й се впиват в гърба му, докато той…
	Джесика го погледна очаквателно.
	А, да. Май водеха разговор. Вероятно би трябвало да си прибере езика, който беше проточил до пътеката, преди тя да се препъне в него с тези токчета.
	— Брат ми взе да си прави майтапи, както можеше да се очаква, и ме попита дали ще трябва да нося впит клин и наметало, сега, когато са ме приели в „лагера за супергерои“. Така нарича Отряда за спасяване на заложници. Що се отнася до баща ми… все още не съм му казал. Искам да му съобщя лично. Не беше във възторг, когато отидох на пробите.
	Джесика звучеше изненадано.
	— Не иска да бъдеш част от екипа?
	— Според мен по-скоро не иска да се преместя във Вирджиния. Откакто майка ми почина преди година, останахме само той, брат ми и аз. — Джон се намръщи. — Трябва да измисля как да оправя нещата, преди да замина.
	— Сигурна съм, че ще го приеме. Нали е бил полицай. Разбира каква възможност е това за теб. — Джесика го погледна. — И съжалявам за майка ти.
	— Благодаря ти. — Джон се усмихна, осъзнал изведнъж нещо. — Страшно би й харесало да ме види с теб. — Поправи се в мига, в който думите излязоха от устата му. — Исках да кажа, да види, че сме партньори.
	— Защо мислиш така? — Ветрецът беше оплел кичур от косата й в деликатната златна верижка, което носеше около врата си, и тя се опитваше да го разплете, докато вървяха.
	— Тя беше голяма феминистка. Всъщност именно така се запознали с баща ми. — Джон трябва да беше чувал тази история поне сто пъти. — Десети май, 1980 година. Тя участвала в някакъв протест в „Грант Парк“, заедно с още осем хиляди активисти, в подкрепа на Поправката за равни права. Говорили Бети Фридан и Глория Стайнъм, а после всички заедно поели по „Кълъмбъс Драйв“, препасали бели ленти в чест на суфражетките от двайсетте години.
	— И баща ти също взел участие в шествието? — Джесика изглеждаше впечатлена. — Колко прогресивно от негова страна.
	— Всъщност той бил един от полицаите, изпратени да поддържат реда на протеста. Бил на „Кълъмбъс Драйв“, отговарящ за контрола над тълпата и — или поне така разказва историята — докато демонстрантите минавали покрай тях, видял как една жена се препънала и паднала. Тревожейки се да не бъде стъпкана, той си проправил път през тълпата и й помогнал да се изправи. Оказало се, че жената — майка ми — си била изкълчила лошо глезена, но била упорита и настояла да продължи. Баща ми я гледал как куцука надолу по улицата още трийсетина метра, преди да се предаде и да седне на бордюра. Дотогава надали изобщо се бил замислял за равните права, ала нещо в разочарованието, изписано върху лицето на майка ми, го трогнало. Така че отишъл при нея, взел я на ръце и я носил до края на демонстрацията.
	Джесика сложи ръка на гърдите си.
	— Господи, това май е най-романтичното нещо, което съм чувала някога.
	Джон намигна.
	— Такива сме си ние, мъжете от рода Шепърд.
	— Освен това сте и скромни, както виждам.
	Той се засмя. Такава присмехулна.
	— Исках да кажа, че майка ми страшно би харесала историята ти.
	Джесика го погледна объркана, все така мъчейки се да освободи косата си от верижката.
	— Не знаех, че имам „история“.
	— О, моля ти се. Цялото онова „една от само две жени в класа“? Това, че нямаше равна в академичната част и всичките допълнителни тренировки на стрелбището и във физическата част. Определено имаш история. По дяволите, почти можех да чуя песента от „Флашданс“ всеки път, щом влезеше в спортната зала.
	Мълчанието на Джесика казваше много.
	— Това беше твоята песен в Академията, нали? — попита той.
	Джесика се разсмя сякаш беше казал най-забавното нещо на света.
	— Моята песен… аха. — Стрелна го с поглед, видя широката му усмивка и разпери ръце. — Е, добре, откъде би могъл да знаеш?
	— Силата на ума. — Джон се разсмя, когато тя го смушка в рамото. — Е, добре де. Чувах я от слушалките на айпода ти всяка сутрин преди часовете по физическа подготовка.
	Тя изхъмка, придобила мъничко засегнато изражение.
	— Трябва да си заставал адски близо до мен.
	Джон сви рамене, тонът му беше лукав.
	— Вероятно.
	Известно време повървяха в мълчание. Умиротворяващият плисък на вълните беше единственият звук между тях.
	Той не можа да се сдържи.
	— „Тя е откачалка, откачалка на дансинга“ — припя си под носа.
	Джесика поклати глава, като че ли се опитваше да потисне усмивката си.
	— Е, добре, смей се на мой гръб. — Най-накрая тя престана да се бори с верижката и отпусна ръце до тялото си. — Предавам се.
	— Ела тук. — Джон се приближи до нея и те спряха на пътеката. Наведе глава и разгледа верижката. — Косата ти се е увила около закопчалката.
	— Просто я отскубни. Останалата част от косата ми ще покрие плешивото място. — Въпреки шеговития тон, гласът й беше по-дрезгав от обикновено.
	— Сигурен съм, че тук някъде се крие шега за това, как не би трябвало да допусна и косъм да падне от главата ти. — А всъщност изобщо не беше шега. Точно тази агентка открай време изваждаше на повърхността закрилническата му страна. Дори ако тя никога не бе имала нужда от закрилата му.
	Търпеливо се залови да размотае кичурчето коса, усукало се около верижката. Отне му няколко мига, докато освободи и последните нишки от закопчалката.
	— Готово — заяви и приглади косата около раменете й.
	Застанала на сантиметри от него, тя го погледна с онези свои невероятни сини очи.
	— Благодаря ти.
	Той се приведе още по-близо.
	— Знаеш ли, при обикновени обстоятелства, с целия този романтичен фон — лунната светлина, брега — в този момент вероятно щях да те целуна.
	— Нима? — Тя повдигна вежди.
	Ала не направи крачка назад.
	Той сви рамене, преструвайки се на равнодушен.
	— Ами, ти не си обвързана, аз не съм обвързан, и с всичките шеги и смях тази вечер, то като че ли… се очаква.
	— Очаква се? — Тя изви устни, докато обмисляше думите му. — Какво те спира тогава?
	— Обещах, че няма да го направя. Е, строго погледнато, не беше точно обещание. По-скоро се съгласих да не изразявам несъгласие с теб.
	— С други думи, аз съм на ход?
	Той наведе глава, спирайки миг преди устните му да докоснат нейните.
	— Винаги ти си била на ход — каза дрезгаво. — От онзи първи миг, в който се приближих до теб в Академията.
	За миг тя просто го гледаше. А после се повдигна на пръсти и се притисна в него.
	В мига, в който устните й докоснаха неговите, Джон отпусна едната си ръка на кръста й, а другата зарови в косата й.
	Крайно време беше.


>	22

	Този път Джесика и вътрешният й прагматичен глас бяха в пълно съгласие.
	Ако Джон продължаваше да я целува по този начин, никой не би могъл да я вини за каквито и да било неприлични действия, които би могла да извърши тук, на плажа.
	Първо, той оплете пръсти в косата й, за да я задържи до себе си, докато изследваше възбуждащо устата й. А после разгорещи нещата и задълбочи целувката, така че коленете й омекнаха, докато езикът му се увиваше страстно около нейния.
	Да. Толкова дълго бяха танцували един около друг, ала играта щеше да свърши тази нощ.
	Джесика пъхна палец в колана на дънките му и го притегли към себе си, толкова близко, колкото й беше възможно, и усети твърдата му ерекция да се притиска в корема й.
	Което… не беше точно където искаше да я почувства.
	— Прекалено си голям — промълви и го усети как се усмихна до устата й. — Исках да кажа, прекалено висок. — Макар че, ако се съдеше по ситуацията в дънките му, изобщо не беше сгрешила, наричайки го „здравеняко“.
	Ръцете му се преместиха върху задната част на бедрата й и я повдигнаха, така че тя обви крака около кръста му.
	— Така по-добре ли е?
	— Много. — Озовала се като никога на нивото на очите му, тя улови лицето му в шепите си и го целуна. Ръцете му се обвиха около дупето й, задържайки я, докато устните и езиците им се преплитаха разгорещено.
	Най-сетне той се отдръпна лекичко, за да я погледне за миг; и двамата бяха останали без дъх. Без да го обсъжда, той пое по пътеката, отвеждаща до най-близката сграда.
	Джесика се усмихна.
	— Не можеш да ме отнесеш до стаята си по този начин. Ако някой ни види, ще разбере какво правим.
	Той посочи с брадичка.
	— Значи имаме късмет, че стаята ми е ей там.
	Джесика погледна през рамо, а после се обърна възмутено към него.
	— Отново са ти дали стая с изглед към океана?
	Той се ухили, накланяйки я към себе си.
	— Можеш да ми се накараш за това по-късно.
	Устата му покри нейната и целувката му прикова цялото й внимание, докато не стигнаха до външната врата на сградата. Той я пусна и извади ключа от джоба си. Отключи бързо, отвори вратата и като я улови за ръка, я издърпа вътре…
	… в същия миг, в който мъж на шейсетина години, облечен в спортен панталон и тениска, излезе от една стая по-надолу по коридора.
	Джесика и Джон поеха в целомъдрено мълчание по коридора, докато мъжът се приближаваше към тях. Като един, и двамата му кимнаха, когато се разминаха.
	— Хубава вечер за разходка — рече той.
	— Действително — отвърна Джесика с дружелюбна усмивка.
	— Несъмнено — съгласи се Джон.
	Изчакаха, докато чуят външната врата да се затваря зад тях и отново посегнаха един към друг.
	Движейки се толкова бързо, че на Джесика почти й се зави свят, той я притисна към вратата на стаята си. Подпря ръце от двете й страни и я целуна, дълго и страстно.
	— Джон — простена тя. Трябваше да влязат в стаята.
	— Направо ме подлудява, когато изричаш името ми по този начин. — Той се взря в очите й. — Защо сега? Нали каза, че не искаш да усложняваме нещата между нас?
	Така беше.
	— Ами… ти скоро ще си тръгнеш, нали така?
	Той я погледна за миг, а после кимна.
	— Да.
	Гордост и възхищение, както и искрена радост от онова, което той бе постигнал, се смесваха с друго, горчиво-сладко чувство.
	Вкопчвайки се в гордостта, тя протегна ръка и го докосна по бузата. Браво на него. Такава възможност се откриваше веднъж в живота — трябваше да отиде.
	— Което означава, че нещата между нас ще си останат простички, нали така?
	Думите й бяха меки, ала директни.
	Нещо проблесна в очите му.
	— Точно така.
	Наведе глава и я целуна. Горещината на мига ги завладя и ето че телата им се преплетоха, притиснати до вратата, докато ръцете им започнаха да се движат нетърпеливо, почти отчаяно.
	Протягайки се покрай нея, той пъхна картата в ключалката и отвори вратата. Двамата се озоваха в стаята и тя посегна към ръба на тениската му, още преди вратата да се беше затворила зад тях. Джон побърза да й помогне, издърпвайки дрехата над главата си.
	Исусе Христе.
	Джесика примига, без да е сигурна къде да погледне първо. Гърди, изваяни като нагръдник на доспехи; широки рамене; силни ръце с мускули като въжета; ясно очертани мускули на корема, по средата на който се спускаше пътечка тъмноруси косъмчета, скриващи се подканящо под колана на дънките.
	— Кога е полетът ни утре? — попита Джесика.
	— В девет часа.
	— Отлично. — Тя посочи тялото му. — Ще ми трябва известно време с всичко това.
	Джон се усмихна порочно, очите му бяха наситено сини, докато стопяваше разстоянието между тях. Ръцете му се плъзнаха по гърба й и намериха ципа на роклята й.
	Джесика изпусна дъха си на пресекулки, когато той го дръпна надолу, оголвайки кожата на гърба й на хладния въздух в хотелската стая. Без да откъсва очи от нейните, той смъкна бавно едната, а после и другата презрамка от раменете й.
	Роклята се свлече на купчинка върху пода в краката й.
	Погледът му се плъзна нагоре, поглъщайки обувките й на високи токчета, кремавата копринена прашка и сутиенът без презрамки.
	— Още по-невероятно, отколкото си представях — промълви той и без да губи нито миг разкопча сутиена й, който тупна на пода до роклята.
	— Какво друго си представяше? — попита тя.
	Устните на Джон се извиха и той отново я прикова към стената, улавяйки и двете й ръце в своята.
	Джесика се усмихна престорено скромно, когато очите им се срещнаха. Да си дойдем на думата.
	Устните му се спуснаха към нейните, целувката му беше властна и собственическа. Пусна ръцете й и я повдигна, така че тя отново обви крака около кръста му. Устните му откриха гърдите й и тя зарови пръсти в косата на тила му, докато той дразнеше едното й зърно с език. Стенейки тихичко, тя изви гръб към коравия му като камък пенис, притискащ се между краката й.
	От гърлото му се изтръгна дрезгаво ръмжене.
	— Не мисля, че мога да го направя по нежния начин, Джесика.
	— Много добре. Защото не го искам по нежния начин — прошепна тя задавено.
	Разрешили този въпрос, той я отнесе в банята. Придържайки я само с една ръка, той продължи да я целува, докато с другата ровичкаше в тоалетния си несесер за презерватив. След като го намери, успяха да стигнат едва до коридора, където той я пусна до стената.
	Ръцете им започнаха да се движат трескаво. Той смъкна бельото й, докато тя разкопчаваше дънките му, спирайки само колкото да се подпре на ръцете му, докато измъкваше от прашката си първо единия, а после и другия си крак. След това смъкна ципа на дънките му и дръпна дънките и боксерките му надолу.
	И двамата запъхтени, той й подаде кондома и изрита дънките и бельото си настрани, след което също толкова бързо се отърва от обувките и чорапите си. Джесика разполагаше само с късче от секундата, за да се възхити на гледката на чисто голото му тяло, докато разкъсваше опаковката, а после той отново беше отгоре й, голям и корав, докато тя му слагаше презерватива.
	Готова и нетърпелива за онова, което предстоеше, тя отново го обкрачи, когато той я повдигна. Почувства го между краката си, а после той улови дупето й и я притисна към стената за опора.
	Джесика затвори очи и простена, когато той потъна бавно в нея, изпълвайки я докрай.
	Господи, беше невероятно.
	Отвори очи и видя разгорещеното му, яростно изражение. Той задържа погледа й и започна да се движи с плавен, решителен ритъм. Накъсаното им дишане изпълваше тишината на стаята, докато интимността на момента стана прекалено голяма и Джесика затвори очи, отмятайки глава назад, отдавайки се напълно, докато той нахълтваше в нея все по-бързо, чукайки я до стената, давайки й всичко, от което имаше нужда, докато тя стигаше все по-близо до върха на оргазма, а после полетя от него, докато вълна след вълна на върховна наслада заливаха тялото й.
	Той разтвори краката й по-широко, доминирайки я напълно с дълбоки, властни тласъци, които я притискаха до стената. Простена и всеки мускул в красивото му, силно тяло като че ли се обтегна, докато той нарастваше в нея, дишането му беше тежко и накъсано, докато не потрепери бурно и бавно, постепенно, спря.
	Тя срещна погледа му, мъчейки се да си поеме дъх.
	Леле.
	Гласът му беше дрезгав, все още потреперващ мъничко.
	— Причиних ли ти болка?
	Джесика усети как гърдите й се свиват.
	— Ни най-малко.
	Погледът му омекна и той наведе глава, за да я целуне. След това я отнесе до леглото и като я остави внимателно върху него, улови основата на кондома и излезе от нея.
	Джесика огледа одобрително дупето му, докато Джон отиваше в банята.
	Няколко минути по-късно той се върна, обхождайки я с очи, докато се приближаваше до леглото. Плъзна ръка по единия й крак, улови задната част на глезена й и го повдигна. Разкопча каишката на сандала й и го остави да падне на пода, след което стори същото и с другия.
	Покатери се върху леглото и сложи ръце от двете й страни, улавяйки я в плен. Наведе глава и по лицето му се разля порочна усмивка.
	— Сега съм готов да го направим по нежния начин.


	След това двамата останаха да лежат един до друг, а той прокарваше лениви пътечки по ръката й.
	— Кога заминаваш? — попита тя.
	Пръстите му застинаха.
	— Първата седмица на септември.
	Толкова скоро. Оставаха само две седмици и половина. Джесика кимна, избирайки да се пошегува.
	— Отлично. Горе-долу тогава планирах да се отегча от теб.
	— Моля ти се. Аз вече броя минутите, когато ще успея да се измъкна от тази стая.
	— Това е твоята стая.
	— Мамка му. Хванаха ме.
	Джесика се усмихна, а после обърна глава, за да го погледне. Той отметна нежно кичур коса от очите й.
	Обзета от внезапно желание да бъде по-близо до него, тя се надигна на лакти и се наведе, за да го целуне. Той сложи ръка на тила й и зарови пръсти в косата, докато превземаше устата й. Другата му ръка се спусна по гърба й, леко, изкусително докосване, от което я полазиха тръпки.
	Вече го беше имала два пъти тази вечер, а все още й се струваше, че никога няма да му се насити.
	Очевидно изпитващ същото, той я улови за хълбоците и я сложи върху себе си. Тя сви колене и го обкрачи, простенвайки от удоволствие, когато ерекцията му се притисна между краката й.
	— Ожулена ли си? — попита той дрезгаво.
	Би трябвало да е странно да чуе Джон Шепърд да я пита нещо такова. Вместо това то бе интимно и еротично и още повече я възбуди.
	— Ще се справя някак — отвърна гърлено.
	Той я претърколи по гръб, целувайки я страстно, преди да слезе от леглото. След това й протегна ръка.
	— Ела с мен.
	Джесика сложи ръка в неговата и той я отведе в тъмната баня. Запали само лампичката над огледалото, така че стаята бе обляна в меко, романтично сияние, а после отиде до душа и пусна водата.
	Джесика изрече безмълвна молитва водоустойчивата й спирала да се окаже достойна за името си.
	Пара изпълни стаята и тя го последва под душа, затваряйки стъклената врата зад тях. Пъхна се под струята, отмятайки косата си назад, и усети как мускулите й се отпускат под топлата вода.
	— Хмм. — Канеше се да се пошегува, като каже, че все пак няма да се съгласи със секси червената кожа за пейките, дори и ако спеше с Дейв, но тогава отвори очи и видя, че Джон я гледа.
	Погледът му пламтеше като син огън.
	— Май ще ни трябва още един презерватив — закачи го тя, плъзвайки поглед към ерекцията му. Майчице. Нищо чудно, че беше мъничко ожулена.
	Той притисна гърба й към мраморните плочки.
	— Имах нещо друго наум.
	А после коленичи пред нея.
	О… наистина й харесваше накъде отиват нещата.
	— Няма да е зле да се хванеш за дръжката — предупреди я той.
	Въпреки че беше невероятно възбудена, Джесика се усмихна.
	— Защото толкова много ще разтърсиш света ми?
	— Аха. Но и заради това. — Той улови единия й крак и го преметна над рамото си, отваряйки я за себе си.
	— Джон — простена тя, заравяйки пръсти в гъстата му, мокра коса, когато той започна да я ближе.
	— Нали ти казах какво става с мен, когато те чуя да изричаш името ми по този начин.
	Разперил пръсти върху хълбоците й, той я държеше здраво, докато езикът му си играеше с клитора й.
	Джесика облегна глава на мрамора, мислейки си, че това бе доста добро начало на обещанието му да разтърси света й.
	— Защо не правехме това преди шест години? — попита задъхано.
	— Защото преди шест години ти не ме харесваше.
	А, да.


>	23

	На следващият ден, веднага щом се върна в Чикаго, Джон си уговори среща с главния агент. Видяха се късно следобед, в офиса на Ник.
	Ник се надигна от бюрото, когато Джон прекрачи прага.
	— Странно съвпадение, Шепърд. Чух, че от ОСЗ са звънели на много хора вчера. А този сутрин научавам от асистентката ми, че си поискал среща.
	Джон не виждаше никаква причина да увърта.
	— Приеха ме.
	— Приели са те, значи. — Ник излезе иззад бюрото и стисна искрено ръката му. — Поздравления, Джон. Това е невероятно постижение… и напълно заслужено.
	— Благодаря, сър.
	Джон се настани на един стол пред бюрото.
	— Значи, ще започнеш Подготвителното училище за нови оператори след няколко седмици?
	Джон кимна.
	— Втората седмица на септември. Идеята ми е да замина за Вирджиния през уикенда.
	Беше обмислял дали да не си наеме апартамент предварително, но бе решил, че не си струва усилията. Вместо това си беше взел стая в един хотел за дълъг престой съвсем близо до Куантико, с намерението да си потърси нещо по-постоянно, когато отидеше там.
	— Ще ми се да ти кажа, че след като си се справил с подбора, пред теб е лесната част. Съмнявам се обаче, че която и да било част от работата в ОСЗ би могла да се нарече лесна — пошегува се Ник, ала в гласа му ясно се долавяше респект.
	— Подозирам, че много скоро ще открия колко е вярно това.
	Джон беше обсъдил с Пайзър подготовката за ОСЗ, така че знаеше какво да очаква. Щеше да прекара следващите трийсет и две седмици в Подготвителното училище за нови оператори (ПУНО), след което той и останалите от класа му щяха да бъдат разпределени между снайперисткия и щурмовия екип, в зависимост от нуждите на Отряда. Ако го сложеха при снайперистите, щеше да бъде изпратен в снайперисткото училище на морските пехотинци за още осем седмици подготовка.
	Определено нямаше да бъде лесно; не беше нужно да му го казват. За сметка на това обаче, чувстваше вълнение, подобно (но още по-силно) на онова, което бе изпитал, когато му предложиха да се присъедини към рейнджърите. Е, да, след първия тур това вълнение беше поутихнало и той бе решил да напусне армията и да започне кариера в правоприлагането. Ала това беше Отрядът за спасяване на заложници. Върхът на елита. Беше си поставил за цел да постигне нещо, което малцина бяха в състояние да постигнат, и беше приет.
	Честно казано, дори само от мисълта за това все още се чувстваше някак смирен.
	— Какво е положението със случаите ти? — попита Ник. — Има ли нещо, което не би могло да бъде прехвърлено на някой друг?
	— Единственият ми активен случай под прикритие е задачата в Джаксънвил, а тя би трябвало да приключи следващата седмица. С агент Харлоу ще дадем остатъка от парите на кмета веднага щом той ни уреди разрешителните за райониране с Комисията за контрол върху използването на земята. Всичко друго би могло да бъде прехвърлено на някой друг… от което, сигурен съм, колегите от екипа ще бъдат във възторг.
	Ник се засмя.
	— Радвам се да чуя за Джаксънвил. Надявам се, че не ти е било прекалено трудно да помогнеш на екипа за борба с корупцията.
	В главата на Джон изникна образът на Джесика под душа предишната нощ, гола, мокра, невероятно красива и заровила пръсти в косата му, докато той я докарваше до оргазъм с език.
	Едва ли би могло да се нарече трудно.
	— Справям се някак. — Нарочно говореше нехайно, тъй като не искаше на шефа му и през ум да му мине, че между тях с Джесика има нещо повече от професионална връзка. Случилото се в Джаксънвил засягаше само тях двамата. — Поне намазах няколко тузарски костюма покрай мисията. Не че ще имам нужда от тях там, където отивам. — За разлика от останалите агенти на Бюрото, членовете на Отряда за спасяване на заложници ходеха на работа по тениска и анцуг. Какъв смисъл да се хабиш с костюм и вратовръзка, когато денят ти започва с двучасова тренировка във фитнеса.
	Ник срещна погледа на Джон.
	— Е, не бих могъл да кажа, че се радвам, задето ще те изгубя. Говорейки като някогашен агент под прикритие, то или ти идва отвътре, или не. А на теб определено ти идва. Когато помоли да те прехвърлят тук, колегата от Детройт лично ми се обади, за да те препоръча. Каза, че е истински късмет да имам агент с твоята отдаденост на работата и като илюстрация ми разказа историята за първата ти задача под прикритие. — Ник изглеждаше развеселен. — Нещо за „инсценирано сбиване“ в моторджийски бар?
	Тази история определено беше доста популярна през последните дни.
	— С ударение върху инсценираната част — скромно заяви Джон.
	— Вероятно не би трябвало да ти го казвам — продължи Ник, — но според колегата от Детройт те избрали заради размерите ти. Преценили, че типовете от моторджийския клуб ще останат още по-впечатлени, ако другият агент се справел с някого като теб. Ала когато видял колко си отдаден на задачата, с какво желание си приел дори такава неблагодарна роля в случай, който дори не бил твой, разбрал, че си има работа с агент, който ще стигне далеч. Ти си талантлив и умееш да работиш в екип. От егоистична гледна точка ми се иска времето ти, прекарано в този офис, да беше по-дълго. През двете години, откакто си тук, определено успя да ме впечатлиш точно толкова, колкото колегите от Детройт ме увериха, че ще ме впечатлиш. Но ако сърцето и стремежите ти те теглят към Отряда за спасяване на заложници, няма да те разубеждавам. Й искрено ти желая само най-доброто.
	Джон преглътна. Изобщо не го беше очаквал.
	— Благодаря, сър. Това означава много за мен.
	Няколко минути по-късно, докато слизаше с асансьора на етажа, където се помещаваше неговия отдел, той прехвърляше думите на шефа си в главата си.
	Но ако сърцето и стремежите ти те теглят към Отряда за спасяване на заложници, няма да те разубеждавам.
	Както с много неща в живота, не беше толкова лесно.
	Дали изпитваше смесени чувства към мисълта да се откаже от успешната си кариера като разследващ агент, работещ под прикритие? Много ясно — това беше важно решение, което включваше преместване в другия край на страната и работа, съвсем различна от онази, която имаше сега. Е, да, щеше да си играе на „супергерой на пълно работно време“, ала всеки, който се фокусираше само върху лъскавата част на това, да си агент от ОСЗ, без да се замисли сериозно върху останалите елементи на работата (изтощителните мисии, залогът на живот и смърт, непрекъснатите тренировки), вероятно не беше достатъчно с всичкия си, за да е част от екипа.
	Свършено беше с работата лице в лице с лошите, както го беше нарекла Джесика. Дотук беше с това, да ги кара да му се доверят и да му разкрият мръсните си тайни. В ОСЗ не пипаха меко и определено не се опитваха да спечелят доверието на лошите. Това бе различен подход за много специфична ситуация. ОСЗ се появяваха на сцената с пълна газ, в бронежилетки, въоръжени с автомати, картечници, светошумови гранати и тарани, и самоувереността, че те са най-коравите и най-подготвените.
	Да, доста неща щяха да му липсват в Чикаго: семейството му и Уес, работата и колегите му и… други неща. Само че беше избрал този път, отишъл бе в Куантико за подбора и искрено се възхищаваше на ОСЗ и онова, което те правеха.
	Беше дал отговора си на Пайзър и щеше да удържи на думата си.
	Когато асансьорът спря на петия етаж, той слезе и се отправи към работното си място. Двама от колегите му, Брандън и Джаред, си говореха до бюрото на Джаред, обсъждайки един случай на наркотрафик и новите улики, с които се бяха сдобили, подслушвайки един телефонен разговор. Останалите от екипа бяха общо взето тихи, погълнати от ежедневните си задължения — преглеждаха файлове, правеха проучвания онлайн и пишеха доклади за разпити.
	Още една причина да се присъедини към ОСЗ, помисли си Джон иронично. По-малко проклета бумащина.
	Или поне така се надяваше.
	Седна на бюрото си и се зае да организира папките със случаите си, тъй като не очакваше онзи, който щеше да ги наследи, да се справи с „творческите“ му организационни методи. Десетина минути по-късно на екрана му се появи имейл от главния агент, изпратен до всички от екипа.
	Името на Джон беше в заглавната част.
C>
	За мен е удоволствие да ви съобщя, че специален агент Джон Шепърд ще се присъедини към тазгодишния клас на Подготвителното училище за нови оператори…
C$
	Няколко възторжени възгласи се разнесоха от съседните бюра, още преди Джон да беше дочел имейла.
	Джин избута стола си до пътеката между бюрата и го зяпна.
	— Мамка му, Шепърд. Приели са те в ОСЗ?
	— По дяволите, това е страхотно. — Раян стана и се запъти към него, широко ухилен. — Кога научи?
	Колегите му го наобиколиха и започнаха да го потупват по гърба и да му стискат ръката. Докато го обсипваха с въпроси, ръководителят на екипа им (на когото Джон беше съобщил новината по-рано), се показа от кабинета си и се присъедини към оживлението.
	— Кога за последен път някой от нашия офис е бил приет в ОСЗ? — попита Брандън ръководителя на екипа им.
	Гунар се замисли.
	— Трябва да беше преди пет години.
	Раян удари тържествуващо юмрук в този на Джон.
	— Браво на теб.
	Джон попиваше дружеската веселост. Може би възможността да се поперчиш не беше достатъчно добра причина да се включиш в ОСЗ.
	Но определено беше един от плюсовете.


	Тази вечер Джесика хвана такси пред сградата си и даде на шофьора адреса на ресторант „Сепия“. Закъсняваше за вечерята си с Тара, след като беше попаднала в задръстване на връщане от едно от северозападните предградия, където беше провеждала интервюта във връзка с друг случай на корупция (този път със служител от Окръжната служба по вписванията, който вземал подкупи, срещу които изготвял подправени документи за отказ от собственост).
	Докато таксито се носеше по улиците на града, тя си прегледа имейлите, за да се увери, че не е пропуснала нищо спешно, докато беше заета с интервютата.
	Когато видя имейла от главния агент с името на Джон, поспря за миг, преди да го отвори.
	Ето че беше официално.
	Можеше да си представи с какъв възторг беше посрещната новината на петия етаж. Колегите на Джон несъмнено бяха ликували и се бяха перчили, задето един от тях беше приет в ОСЗ, след което го бяха завлекли в някой бар за нощ на пиянско ознаменуване. Или поне се надяваше, че го бяха направили. Агентите от отдела за борба с организираната престъпност може и да бяха малко грубовати, но все пак предполагаше, че знаят кога обстоятелствата изискват да извадят уискито.
	Поколеба се дали да не изпрати съобщение на Джон, може би някоя закачка за това, как партньорът й е знаменитостта на офиса, но после се отказа. Ако бе излязъл да пийне с колегите си, съществуваше твърде голям риск някой от тях да види съобщението й. Пък и подобно неочаквано, леко флиртаджийско съобщение й се струваше доста интимно, нещо, което би направила, ако излизаха заедно.
	Което, очевидно, не беше така.
	Когато таксито спря, тя прибра телефона в чантата си и плати на шофьора. Разположен в историческа сграда, където през деветдесетте години на деветнайсети век се беше помещавала печатница, „Сепия“ имаше топъл интериор, който съчетаваше рустикални и съвременни елементи: голи тухлени стени с ретро гравюри, мозайков под в стил ар нуво и пищни полилеи, обгърнати от простички едноцветни абажури.
	Салонната управителка отведе Джесика до една маса в дъното на ресторанта, където Тара вече я чакаше с чаша вино. Когато я видя да се приближава, тя се изправи и я прегърна.
	— Извинявай, че закъснях. Трафикът на връщане в града беше ужасен — каза Джесика.
	Тара я прегърна по-силно.
	— Не се притеснявай. Хубаво е, че успя да дойдеш.
	— Наистина се радвам, че предложи да се видим — каза Джесика, докато се настаняваха. По-рано този ден Тара й беше пратила съобщение, предлагайки й да вечерят заедно, и Джесика беше приела на драго сърце. Като се имаше предвид случилото се през последните двайсет и четири часа, определено имаше доста пикантни клюки за споделяне.
	Тонът на Тара стана сериозен.
	— Разбира се. Цял ден си мисля за теб.
	Джесика наклони глава на една страна — ама че странна забележка.
	— Така ли?
	— Ами да. Все още не мога да повярвам това за Алекс.
	А… това. Джесика напълно беше забравила за бившия си съпруг и новата му годеница. В нейно оправдание, тези дни си имаше доста неща на главата с мисията под прикритие, пътуванията до Джаксънвил, другите й случаи и невероятно еротичната интерлюдия с партньора й снощи.
	Е, ако трябва да бъдем точни, четири невероятно еротични интерлюдии с партньора й снощи.
	Така де.
	Тя побърза да си придаде възмутено изражение заради Алекс.
	— Нали? Логично би било да си помислиш, че поне би могъл да прояви учтивостта да ми изпрати имейл, за да ме предупреди, така че да не трябва да научавам новината от някакво си списание на летището.
	Тара кимна в знак на съгласие.
	— Ама че задник. Отвратително е да ти го сервират по този начин.
	— Без майтап. Търсех си нещо за четене в една книжарница, обръщам се и — бам! — ето ти го списанието, набиващо ми се в очите. — Джесика хвърли поглед на менюто с вината, а после кимна към чашата на Тара. — Между другото, какво пиеш?
	— Санджовезе.
	Интересен избор.
	— Хубаво ли е?
	— На мен ми харесва. Ето, опитай. — Тара й подаде чашата си и Джесика отпи глътка.
	— Ммм. Мисля, че и аз ще си взема от него. — Разрешила този въпрос, тя сложи менюто с вината настрани и насочи разговора към нещо по-приятно от бившия си съпруг. — Е, какво става с теб? Покрай цялото това пътуване, имам чувството, че не сме си говорили от цяла вечност.
	Тара я зяпна.
	— Ъм… това ли беше?
	— Кое?
	— Няма ли да обсъдим по-подробно Алекс? Да го направим на нищо? Да се възмутим колко отвратителни са всички мъже и да правим злобни забележки за това, колко скапан беше последният й филм? Което, между другото, си е самата истина. Отидох да го гледам преди няколко месеца и още след първите двайсет минути бях толкова отегчена, че си извадих телефона и започнах да играя Кенди Кръш.
	Джесика се съмняваше, че е бил чак толкова ужасен, ала оценяваше лоялността на приятелката си.
	— Ще го имам предвид, като излезе в iTunes — заяви тя със суха нотка в гласа.
	Тара я посочи с пръст.
	— Ето. Това е саркастичната Джесика, която познавам.
	Спря дотам, защото в този миг се появи сервитьорът, за да вземе поръчката на Джесика и да им каже какви бяха специалитетите за вечерта.
	След като сервитьорът се отдалечи, Джесика се върна към темата, която обсъждаха.
	— Това е опасен път — обясни тя. — Започна ли да говоря за Алекс, ще започна да задавам въпроси. Като например, кога са спали заедно за първи път. Или пък колко интересен е фактът, че годеницата му е в петия месец, при положение че ние бяхме женени допреди шест месеца. А поема ли веднъж по този път, много скоро вече ще претърсвам интернет за всяка подробност около годежа им, която бих могла да открия.
	Тара сви рамене.
	— Именно така бих постъпила аз.
	Джесика се поусмихна.
	— Бих откачила, ако си помислех, че съм пропуснала някой признак, издаващ, че Алекс ми изневерява. Според мен е по-добре да не знам.
	Сега ти ми крадеш думите, Харлоу, почти можеше да чуе да казва Джон.
	Очевидно дори във въображението й той не бе в състояние да пропусне възможността да позлорадства.
	Сервитьорът й донесе виното и след като с Тара си поръчаха вечеря, разговорът им се насочи към не толкова взривоопасни теми: работата, кой беше напуснал любимото им риалити шоу и последните истории на ужасите от Тиндър на Тара. Джесика изчакваше подходящия момент и когато предястията пристигнаха, уж съвсем нехайно смени темата.
	— Снощи се случи нещо интересно — подхвърли, докато отрязваше късче от пържолата си.
	— Докато работеше? Отдавна не си ми разказвала някоя щура феберейска история. Давай.
	— Строго погледнато, то се случи след като свършихме с работата. — Придобила лукаво изражение, Джесика отпи от виното си, просто за да удължи мига.
	Тара наклони глава на една страна.
	— Какво е това е изражение?
	— Готова ли си?
	— Трябва да се приготвя, за да го чуя? Защо? Какво си направила?
	Джесика сложи винената си чаша на масата.
	— Спах с Джон Шепърд.
	— Я стига. — Тара се изкиска, когато Джесика й изшътка. — Но ти не можеш да го понасяш. — Очите й се разшириха. — О, да не беше секс от омраза? Открай време ми се иска да правя секс от омраза.
	— Не беше секс от омраза. — Джесика прехвърли през ума си нощта им заедно. — Просто наистина, наистина страхотен обикновен секс.
	— Ооо, вижте я само тази самодоволна усмивка. Джесика отново се върна в играта. — Тара понижи заговорнически глас. — Не че ми пука, но разрешено ли ви е да го правите? Нали знаеш, при положение че сте партньори?
	— Не съществува официално правило, което да го забранява и ти гарантирам, че не се случва за първи път. По-скоро е нещо, което агентите сами трябва да преценят.
	— Аха. И какво надделя, докато преценяваше ситуацията: красивото му лице или тялото му на скандинавски бог?
	— Много смешно.
	Тара й намигна.
	— Е, разказвай. Искам да знам всички подробности: какво, къде, кога… мисля, че вече знам защо и как.
	Джесика се замисли откъде да започне.
	— Ами, възложиха ни разследване под прикритие и заради него се налагаше да пътуваме. И… не знам как, просто започнахме да си говорим и да се разбираме. Миналата седмица имахме спор… или по-скоро недоразумение и това доведе до невероятна целувка. — Видяла възмутения поглед на приятелката си, тя побърза да добави: — Знам, знам. Канех се да ти кажа, но в работата беше лудница, а и мислех, че няма да се повтори. А после снощи се почерпихме, за да отпразнуваме една добра новина, която той беше получил, шегувахме се и си споделяхме историйки от кариерата си, а после имаше плаж и луна и… едното доведе до другото. — Тя се усмихна престорено срамежливо. — А после още три пъти след това.
	— Браво на теб. — Тара чукна винената си чаша в тази на Джесика. — Добре, трябва да направя умствен рестарт, защото досега съм чувала само лоши неща за този тип. Значи, вече не мразим Джон Шепърд?
	— Вече не мразим Джон Шепърд — потвърди Джесика.
	— И… сега ти харесваш Джон Шепърд? — Тара я погледна многозначително. — Оставяйки настрани плажа и лунната светлина, и наистина, наистина страхотния секс.
	Джесика начаса отвори уста, за да каже нещо саркастично, но после се спря.
	Толкова много се беше променило с Джон Шепърд през последните няколко седмици, че дори на нея й беше трудно да го осмисли. През онази първа среща в кабинета на главния агент между тях имаше толкова много гняв, че беше изпитала сериозни съмнения дали изобщо ще бъдат в състояние да работят заедно.
	Ала сега… е, Джон беше мъжът, който й беше сложил лепенка, след като се беше порязала на счупената чаша. (Макар да се беше държал доста властно, докато го правеше.) Той беше мъжът, разплел косата й, когато тя се беше омотала във верижката й, внимавайки нито едно нейно косъмче да не пострада. Това беше мъжът, говорил с нея за проваления й брак, след като бе видяла снимка на бившия си съпруг на корицата на едно списание. Мъжът, с когото си бяха разказвали забавни истории, похапвайки брауни със сладолед; мъжът, който разбираше както напрежението, така и удовлетворението от работата им; мъжът, на когото имаше безрезервно доверие да й пази гърба, както и мъжът, който незнайно как я караше да се усмихва, дори когато я дразнеше.
	И… сега ти харесваш Джон Шепърд?
	Устните й потръпнаха при мисълта колко далеч бяха стигнали от дните в Куантико.
	— Да. Харесвам го.
	Тара примига, сякаш беше очаквала друг отговор. А после, бавно, по лицето й се разля усмивка.
	— Е, ако го харесваш, това ми е достатъчно. — Тя се приведе към нея, заговаряйки развълнувано. — Е, какво означава това? Излизате ли? Възможно ли е да прерасне в нещо по-сериозно?
	— Не.
	Думата изскочи толкова бързо, че Джесика си заповяда да се стегне и да забави темпото.
	— Нали знаеш, че в момента не си търся нищо сериозно. Това е просто авантюра след раздялата с Алекс. Моята забавна, страстна афера след развода. И дори ако, хипотетично погледнато, си търсех нещо сериозно, нямаше да е той.
	Тара се намръщи.
	— Защо? Току-що каза, че го харесваш.
	— Защото той си заминава.
	Думите паднаха между тях и Джесика сви прозаично рамене.
	— Заминава? Къде отива? — попита Тара.
	— Вирджиния. Приеха го в Отряда за спасяване на заложници и трябва да се премести в Куантико. — Видя недоумяващото изражение на Тара и обясни: — Елитна част за борба с тероризма. Простичко казано, тях изпращат, за да се справят с най-тежките кризисни ситуации на територията на страната: инциденти с вземане на заложници и тероризъм, сериозни криминални заплахи, такива работи. Изпращат ги на мисии и в чужбина — нерядко причисляват агенти от ОСЗ към военноморските тюлени или командосите от Делта форс. А когато не са на мисия, тренират. Непрекъснато. Дори не мога да си представя какви са нивата на тестостерон в онова ъгълче от Куантико. Представи си деветдесетима супер алфа-мъжкари, тичащи насам-натам с най-готините играчки, оръжия, муниции и превозни средства, които правителството на Съединените щати може да купи.
	— Леле. — Тара се замисли над думите й. — Значи си заминава окончателно.
	Джесика завъртя чашата си. Строго погледнато, Джон нямаше да бъде агент на ОСЗ до края на кариерата си — повечето от тях се изхабяваха след около пет-шест години. Малко вероятно беше обаче отново да се върне в нейната част на страната. След ОСЗ пред него щяха да се отворят цял куп възможности, като например да оглави някой от отрядите за бързо реагиране на Бюрото, да стане инструктор в Академията или да работи в централата на ФБР. Вместо да обясни всичко това на приятелката си, тя каза просто:
	— Да. Окончателно.
	Отпи голяма глътка вино, а после забеляза, че Тара я гледа.
	— Какво? О, хайде де. Стига си ме гледала така, сякаш очакваш да избухна в плач или нещо такова. Първо, радвам се за Джон. Наистина. И второ, това искам, забрави ли? Ако използвам твоите думи — „мръснишки секс без обвързване“ с един сексапилен господин Съвсем неправилният, когото най-безсрамно ще използвам, докато времето ни заедно изтече.
	— Действително го казах. Но когато преди малко сподели, че харесваш Джон, върху лицето ти се появи изражение, което отдавна не бях виждала.
	— Какво изражение?
	Очите на Тара срещнаха нейните.
	— Щастливо.
	Джесика примига, хваната неподготвена от думите на приятелката си. Само че агентът под прикритие в нея бързо се съвзе.
	— Предполагам така става, когато правиш страхотен секс след шестмесечно прекъсване — пошегува се тя.
	— Хмм. — Тара я изгледа изпитателно. — Да се върнем към хипотетично погледнатото.
	Джесика въздъхна.
	— Започва се.
	Тара не й обърна внимание.
	— Да кажем, че си търсеше нещо повече от неангажираща авантюра. Съществуват връзки от разстояние. В ерата на есемесите, Фейстайм и телефонния секс, всъщност е напълно възможно.
	— Е, добре. Хипотетично погледнато, да кажем, че в продължение на няколко месеца нещата се получават. Между невероятно интензивните му тренировки и моята трудно предсказуема работна програма, успяваме да си откраднем мъничко време за Фейстайм и горещ телефонен секс. Колко време ще мине, преди да ни омръзне.
	— Не знам. Според мен връзката или ще замре, или ще укрепне и тогава… ще трябва да решиш дали да го последваш във Вирджиния, предполагам.
	Именно там беше проблемът.
	— Няма никакво решение за вземане — преместването не е възможност за мен. Току-що се прехвърлих в Чикаго. Според правилата на Бюрото, няма да имам право на прехвърляне през следващите две години. — Гласът на Джесика омекна, когато видя обнадежденото изражение на приятелката й да помръква: — И това е само на теория. На практика, вероятно би могло да стане чак след три години.
	— О. Това наистина е проблем. — Тара замълча за миг, а после срещна погледа на Джесика и се усмихна меко. — Предполагам е добре, че говорим само хипотетично, нали?
	Джесика отвърна на погледа й.
	— Действително.
	Последното, от което се нуждаеше, бе някой да започне да си въобразява, че това между нея и Джон има някакъв шанс. Този ход на мисли почти сигурно щеше да доведе до разочарование, а нищо чудно и до разбито сърце.
	А тя вече беше преживяла достатъчно от тези неща през последната година.


>	24

	На следващата вечер Джон се приближи до къщата на обекта, въоръжен с две от най-смъртоносните оръжия, които имаше на свое разположение.
	Чийзбургери и пържени картофи от „Файв Гайс“.
	Като допълнителни муниции носеше и два шоколадови шейка. Операция „Подмажи се на татко, преди да му съобщиш новината“ официално беше в ход.
	Още едно работно заглавие.
	Баща му отвори входната врата и очите му грейнаха при вида на логото върху чашите с шейк.
	— На това му се казва изненада. Мислех, че ще донесеш просто пица. В тези чийзбургери има ли бекон?
	— Ще приема, че това е реторичен въпрос.
	Трийсет секунди по-късно вече седяха на кухненската маса, а пред тях имаше картонени кутии и хартиени опаковки. Докато дъвчеха мълчаливо, Джон хвърляше скришом погледи на баща си, опитвайки се да разчете настроението му.
	— Все още ли работиш върху онова разследване под прикритие? — попита баща му. — Заедно с отдела за борба с корупцията.
	Джон избърса уста със салфетката.
	— Почти приключихме. Остава ни само още една среща, след което агентите по случая ще разполагат с всичко необходимо, за да извършат арест.
	— Колко важен е обектът?
	— Доста. — Тъй като разследването все още не беше приключило, Джон не можеше да каже повече.
	Баща му повдигна вежди.
	— Достатъчно, за да прочета за разследването в пресата?
	— Възможно е.
	Джон си представи изражението върху лицето на Блеър, когато агенти Лийвит и Тод се появяха на входната му врата, за да го арестуват. Всъщност щяха да бъдат агенти Лийвит и Тод и отряд с подкрепления. Бюрото никога не рискуваше, а типове като Блеър бяха непредсказуеми по време на арест. Уважаемият кмет на тринайсетия по големина град в Америка не беше някой закоравял уличен престъпник, за когото затворът бе нещо като ритуал по възмъжаването — за него, да бъде арестуван, на практика щеше да бъде краят на света. Никой не би могъл да каже как ще реагира, след като неочаквано узнаеше, че с кариерата и някога блестящите му политически перспективи е свършено и че вместо това ще прекара следващите петнайсет или двайсет години зад решетките.
	За съжаление, Джон и Джесика нямаше да бъдат там за веселата част — като агенти под прикритие в разследването, те нямаше да вземат участие в ареста, нито щяха да получат и частица от славата. След като приключеха своята роля в операцията, нямаше да видят Блеър, докато не дадяха показания пред съда при закрити врата. А за да бъде защитена анонимността им, имената им нямаше да бъдат свързани със случая в изявленията за пресата и в съдебните протоколи. За външния свят двамата с Джесика щяха да бъдат просто „АП1“ и „АП2“.
	Баща му взе чашата с шейка си и отпи глътка.
	— Нейт спомена, че партньорката ти в случая, тази Джесика Харлоу, е била в класа ти в Академията.
	Нейт беше говорил с баща му за Джесика? Исусе. Джон вече се досещаше накъде отива разговорът.
	— Така ли?
	— Каза, освен това, че всеки път, щом някой спомене името й, ставаш напрегнат и неспокоен.
	Бинго.
	Джон вдигна ръце в безсилно раздразнение.
	— Защо Нейт е толкова обсебен от това? Няма ли си други неща, за които да се тревожи? Като например дали да добави сандвич с пикантно пиле към менюто?
	Баща му го погледна изпитателно.
	— Ха. Действително изглеждаш малко напрегнат.
	Добре, май беше време да млъкне.
	Джон отхапа от бургера си, дъвчейки малко по-яростно от обикновено. След като преглътна, видя, че баща му го наблюдава развеселено.
	Този път реши да опита с малко по-дипломатичен отговор.
	— Е, да, с Джесика имахме някои търкания в Академията. Ала сега всичко между нас е наред. — Във въображението си отново я видя, изтегната върху леглото му в хотелската стая, чисто гола, ако не се брояха сандалите на високи токчета.
	О, да. Съвсем наред.
	Баща му кимна.
	— С мен и чичо ти Дон беше съвсем същото.
	Джон потисна усмивката си. Е… вероятно не точно същото. Освен ако баща му и чичо Дон не бяха били много по-близки, отколкото беше предполагал.
	— Когато се запознахме, не можех да го понасям — продължи баща му. — Мислех, че е арогантно копеле. Ала когато сте партньори, намирате начин да се справите с тези неща.
	— Така е. — Джон все още не можеше да откъсне мислите си от образа на голата Джесика в леглото му. Разрошената руса коса, страхотните й крака — обкрачили бедрата му, докато те…
	— Каква е тази глуповата усмивка? — Гласът на баща му се вряза в мислите му.
	Спипаха го.
	— Просто чийзбургерът наистина си го бива — рече Джон, замазвайки положението, като отхапа нов залък.
	— Хмм. — Баща му го изгледа подозрително, преди да си вземе пържен картоф. Тонът му, когато проговори, беше по-нехаен. — Така или иначе, радвам се, че сте оправили нещата с партньорката ти. Срамота би било да приключиш кариерата си като разследващ агент с нещо лошо, преди да отидеш в ОСЗ.
	Джон замръзна.
	Проклетият Нейт.
	Баща му разчете мислите му върху лицето му.
	— Недей да обвиняваш брат си — не ми е казал нито дума. Двамата с теб не сме вечеряли заедно през седмицата, откакто майка ти се разболя, а после ти изведнъж се появяваш с бургери от „Файв Гайс“. Бях детектив в продължение на двайсет и пет години, Джон. Мога да се досетя.
	Джон въздъхна. Дотук беше с намерението да подхване въпроса от далеч.
	— Обадиха ми се преди два дни, когато бях извън града.
	— Кога заминаваш за Куантико?
	— Първият уикенд на септември. — Джон се приведе напред, облягайки ръце на масата. — Виж, знам, че не си във възторг. Но то е добра възможност за мен и…
	Баща му вдигна ръка.
	— Отлично знам какво означава да те приемат в ОСЗ. — Той го погледна право в очите. — И ако това е, което искаш, се радвам за теб. И невероятно се гордея.
	Джон примига. Беше се подготвил за много по-труден разговор.
	— О. Ами… благодаря ти. — Облегна се в стола, въздъхвайки с облекчение. — Добре тогава.
	— Знам, че последния път, когато говорихме за ОСЗ, бях доста суров. Държах се… егоистично. — Баща му се размърда в стола си; тонът му беше рязък, но и мъничко смутен. — Предполагам, че когато се прехвърли тук от Детройт, реших, че е окончателно. Хубаво беше да си наблизо през последните няколко години. Вероятно не ви го казвам достатъчно, на теб и на брат ти, ала неделните ни вечери са онова, което очаквам през почти цялата седмица.
	Джон усети как чувство на вина го жегва в гърдите като кама.
	— Татко…
	Баща му отново го прекъсна.
	— Просто ти обяснявам защо реагирах по онзи начин последния път. Виж, разбирам, че животът си е твой. Трябва да постъпиш така, както е най-добре за теб. Само защото с майка ти решихме да направим Чикаго свой дом, не означава, че си вързан за този град.
	— Няма да бъде завинаги. Кой знае, след пет-шест години може отново да се върна тук. — Джон се опита да погледне от добрата страна на нещата. — Пък и Вирджиния е само на час и половина със самолет. Ще имам отпуски, празници… — Не довърши, тъй като не искаше да обещава твърде много. Когато бяха на мисия, агентите от ОСЗ работеха, докато работата не бъдеше свършена… без прекъсвания за празници.
	— Ще си идваш вкъщи, когато можеш. Разбирам го. — Баща му замълча за миг, а очите му блестяха. После се прокашля и гласът му отново прозвуча дрезгаво. — Е, имаш ли адрес, където да мога да ти гостувам във Вирджиния, или и това ще трябва сам да открия?
	Докато довършваха бургерите, говориха за детайлите около преместването на Джон. Той беше прекарал по-голямата част от деня, работейки върху това: обади се на различни компании за преместване, за да провери цените, намери си свестен хотел, който се вместваше в бюджета му, и си нае складово помещение близо до Куантико, където да съхранява временно мебелите си, докато си намери жилище.
	— Изглежда, че вече си задвижил нещата с пълна пара — отбеляза баща му, докато разчистваха кухненската маса.
	Джон сви рамене.
	— Нямам особен избор. Септември ще дойде, преди да съм се усетил. — Съжали за избора си на думи в момента, в който ги изрече. Страшно си деликатен, задник такъв.
	Баща му кимна; гласът му беше унил.
	— Така си е.
	Между тях се възцари мълчание.
	Баща му го погледна за миг, а после отиде до хладилника, извади две бири и подаде едната на Джон.
	— Мачът на „Къбс“ започва след няколко минути. Лестър е питчърът. Би трябвало да се получи добър мач, ако искаш да останеш да погледаш.
	С лека усмивка Джон пое бутилката.
	— Да, бих искал.
	Мъжете Шепърд може и да ги биваше в страшно много неща, но да дават открит израз на чувствата си не беше едно от тях.
	Няколко бири в топла лятна вечер и бейзбол.
	Ето как се сбогуваха те.


	В петък следобед Джесика довърши втория ден разпити в случая с подкупния служител по вписванията и успя да изпревари пиковия час на трафика към града. След като се върна в офиса на ФБР, видя, че някой бе оставил съобщение на мобилния телефон на Ашли.
	Ако се съдеше по кода, беше някой от Джаксънвил.
C>
	„Ашли, Патрик Блеър е. Имам новина за теб — обади ми се.“
C$
	Съобщението я хвана мъничко неподготвена. Кметът за първи път се свързваше директно с нея или с Джон. Досега Морано винаги бе действал като посредник между тях.
	Тъй като се нуждаеше от някое по-тихо местенце, за да се обади на Блеър, тя се отправи към една празна конферентна зала в края на коридора и затвори вратата зад себе си. Вместо да се обади директно в офиса му, тя избра един вътрешен номер на Бюрото, на който отговори компютър. Използвайки клавишите на телефона си, тя въведе кода за случая, номера на Блеър и телефонния номер, който искаше да му се изпише — в случая, номера на Ашли. След това се настани на един от столовете в конферентната зала, докато компютърът набра Блеър и започна да записва разговора.
	— Кабинетът на кмета Блеър — отговори асистентката му.
	— Здравейте, аз съм Ашли Евърс, връщам обаждането на кмета.
	— Един момент, госпожице Евърс. Ще проверя дали е свободен.
	Включи се сателитна радиостанция, когато я сложиха на изчакване и в слушалката се разнесе песента „Спираш дъха ми“. Човече… обожаваше тази песен.
	Затананика си, докато през главата й се заредиха образите на сексапилни мъже с авиаторски очила и пилотски униформи. Музиката спря твърде скоро и асистентката на Блеър се върна на линия.
	— Ей сега ще ви свържа, госпожице Евърс.
	— Благодаря.
	Няколко секунди по-късно гласът на Блеър се разнесе от другата страна на линията.
	— Госпожице Евърс, хванахте ме тъкмо преди да изляза от офиса — провлачи той.
	— Радвам се… съобщението ви доста ме заинтригува, господин кмете. Надявам се, че новината е добра.
	— И още как. Кажете на асистента ви да ви уреди билет за четвъртък.
	Джесика усети как я обзема прилив на вълнение. Толкова малко ги делеше от това да приключат случая, че направо усещаше вкуса на успеха в устата си.
	— Защо? Какво ще се случи в четвъртък? — Имаше доста добра идея, но искаше Блеър да го изрече на глас заради записа.
	Той се засмя самодоволно.
	— Въпросът, който би трябвало да зададете, е: „Какво ще се случи в сряда?“
	Той замълча и Джесика си даде сметка, че действително очаква да му зададе този въпрос.
	Естествено, че очакваше.
	— Е, добре… какво ще се случи в сряда? — попита го, играейки по свирката му, като добра малка агентка под прикритие.
	— Комисията за контрол върху използването на земята заседава в сряда следобед. Тази сутрин играх голф с Пол Рю, председателя, и той каза, че няма да има никакъв проблем молбата ви да бъде одобрена. Естествено, аз красноречиво дадох да се разбере, че наистина държа на проекта ви и му напомних колко е важно за мен да създам възможности за инвестиции, идващи извън щата. След това Пол ни беше вързан в кърпа.
	— Чудесна новина.
	— Очаквам да получите официално съобщение за решението на комисията към края на деня в сряда. — Блеър понижи глас. — А после с вас имаме да уредим някои неща.
	— Ако получим обаждане от комисията — натърти Джесика, защото Ашли определено не беше бизнесдама, която би прекосила половината страна само заради нечия дума, — с Дейв още на другата сутрин се качваме на самолета.
	— Никакво ако, Ашли. Смятай го за направено. Казах ти, в моя град винаги получавам онова, което искам.
	И с тези думи Блеър затвори.
	Джесика се увери, че връзката наистина беше прекъсната, и въздъхна.
	И все се връщам към едно тайно местенце вътре в мен.
	О, да, сега цял ден щеше да си пее тази песен.


>	25

	След като излезе от конферентната зала, Джесика подмина бюрото си и се отправи към стълбището, за да информира Джон за развитието по случая и да го предупреди, че в четвъртък вероятно ще пътуват за Джаксънвил. Вярно, би могла просто да му позвъни или да му изпрати есемес, но й се искаше лично да му съобщи новината. Това беше… възможност да се раздвижи. Малко упражнение. Нещо наистина важно, когато работиш зад бюро.
	Слезе два етажа по-долу и пое по коридора, отвеждащ в главния офис. За първи път идваше на петия етаж и се огледа любопитно наоколо. Общо взето изглеждаше също като нейния: голямо, открито помещение, пълно с работни места, разделени на групички, прозорци от пода до тавана и многобройни бели дъски и табла за съобщения по стените с информация за различни случаи. Сгушен в ъгъла, с прозорци, гледащи към общото помещение, имаше мъничък кабинет, който принадлежеше на ръководителя на екипа.
	Джесика подмина няколко бюра, търсейки това на Джон, и се усмихна на себе си, когато зърна табелка с името му на едно празно в момента бюро до прозореца.
C>
	ДЖОН М. ШЕПЪРД
	СПЕЦИАЛЕН АГЕНТ
C$
	Интересно… Джон М. Шепърд. Отбеляза си наум да го попита как беше средното му име. Майкъл, може би. Или пък Матю?
	Любопитните умове искаха да знаят.
	Оставяйки за момента този въпрос настрани, тя тръгна да провери дали колегите на Джон знаят къде е. На работните места наоколо имаше петима от тях, всичките — мъже. Погълнати от работа, те не забелязаха приближаването й.
	— Извинете. Някой случайно да знае дали Джон е наблизо?
	При звука на гласа й и петимата агенти показаха глави над преградите на работните си места. За миг се възцари мълчание, а после трима от тях се изправиха, за да й се представят.
	Високият агент със светлокестенява коса стигна пръв до нея и протегна ръка с непринудена усмивка.
	— Вие трябва да сте агент Харлоу. Раян Ханигън.
	Зад него някой се прокашля.
	Без да поглежда назад, Раян махна към останалите мъже.
	— Агенти Чой, Самюълс, Боч и Ланарели.
	Те й се усмихнаха и на свой ред я поздравиха.
	— Всъщност се срещнахме преди една-две седмици, в асансьора. — Боч, най-младият от групичката, замълча, сякаш търсеше какво още да каже. — И двамата се качвахме нагоре.
	Агент Чой отпусна ръка върху преградата на работното място.
	— Чухме, че си дошла от офиса в Лос Анджелис. Как беше там?
	— Топло — отвърна Джесика.
	И петимата се разсмяха така, сякаш това бе най-забавното нещо на света.
	Тя също се усмихна. Да… започваше да се досеща, че в този отдел няма много жени.
	— Надявах се да поговоря с Джон за развитието по случая ни. — Тя си погледна часовника. — Отиде ли си вече? Винаги мога да му се обадя.
	— Днес си тръгна малко по-рано. Спомена, че отива във фитнеса — каза Раян. — Това беше преди двайсетина минути, така че със сигурност все още там.
	— Благодаря. Ще проверя дали е там.
	И като им кимна дружелюбно за довиждане, тя се отправи към асансьорите и натисна копчето за втория етаж, където се намираше модерно оборудваната фитнес зала на сградата.
	В момента тя беше сравнително тиха, както можеше да се очаква по това време на деня. Неколцина агенти тренираха на бягащите пътечки, двама от тях използваха кардиомашините.
	Джон не се виждаше никакъв, така че тя се отправи към помещението с тежестите.
	Откри го при боксовия чувал.
	Облечен във впита сива тениска и спортни шорти, той се движеше около чувала, изпробвайки различни комбинации. Всеки негов удар беше мощен и овладян, плавно движение на хълбоци и рамене, ръце и крака. От потта тениската беше залепнала за широките му, мускулести гърди, силните му ръце и бицепси се издуваха възхитително с всеки удар.
	И тя беше спала с този мъж.
	Устните й се извиха в тайничка усмивка.
	О, да, беше, и още как.
	Очите му срещнаха нейните в огледалото зад чувала и тя се взе в ръце. А, да. Първо работата, похотливото оглеждане на сексапилния й партньор — след това.
	Прекоси стаята и се облегна на рафт с гири.
	— Колегите ти казаха, че днес си си тръгнал малко по-рано.
	Той изпръхтя в отговор и продължи да налага чувала.
	Джесика зърна телефона му на тепиха, видя, че таймерът беше включен и предположи, че това беше някаква интервална тренировка, редуваща серии с различни упражнения. Според часовника оставаха още четирийсет и шест секунди.
	Щеше да изчака. Пък и гледката си я биваше.
	Нанесе толкова мощно дясно кроше, че Джесика почти очакваше чувала да полети във въздуха.
	Всъщност гледката беше направо фантастична.
	Движеше се така, както би го направил в истински двубой, краката му не се спираха нито за миг, докато опитваше най-различни удари, от различни ъгли и с различна скорост, напълно съсредоточен върху чувала.
	Докато го гледаше, Джесика усети, че нещо не е наред. Е, да, надали би могла да очаква той да се подсмихва и да се киска, докато налага петдесеткилограмовия чувал, и все пак… изглеждаше ядосан.
	Таймерът на телефона му се обади и той приключи серията с още едно дясно кроше, в което бяха вложени някои наистина лоши намерения. След това отстъпи от чувала, поглеждайки към нея, и разкопча каишката на една от ръкавиците си със зъби.
	Джесика се приближи до телефона му, наведе се и натисна копчето, за да спре бибипкането на таймера. До апарата имаше бутилка вода, така че тя я вдигна и му я подаде.
	— Благодаря — каза той запъхтяно.
	— Няма защо. — Тя го гледаше как отпива вода на големи глътки, а от слепоочията му се стичаха вадички пот.
	— Колко серии ти остават?
	— Десет. По три минути всяка.
	Тя зачака дежурната саркастична забележка, но вместо това той просто отпи още една глътка вода.
	Нещо определено не беше наред.
	— Изглеждаш ядосан.
	— Да. Някой ми прекъсна тренировката — сопна се той в отговор.
	Хмм. Добро покерджийско лице и наистина звучеше раздразнен, но Джесика не можеше да бъде заблудена толкова лесно. Така че просто наклони глава на една страна и зачака.
	Той изсумтя.
	— Какво е това? Ще ми се правиш на доброто ченге?
	— Налага ли се?
	Джон я изгледа и Джесика повдигна вежди.
	Той въздъхна примирено.
	— Нищо особено, Харлоу. Днес предадох най-големия си случай на друг агент. Арменска престъпна групировка. Рекет, насилие, незаконна търговия с оръжия, наркотици — за каквото и да се сетиш, те се занимават с него. Подслушваме двайсет и четири различни телефонни номера и току-що убедих един от тях да се обърне срещу останалите. Нужни ми бяха месеци — той ми се довери, че ще опазя него и семейството му в безопасност. — Джон сви рамене. — Новият агент ще се погрижи за тях, знам това. Просто… толкова е разочароващо да си тръгнеш.
	Джесика кимна. Самата тя съвсем наскоро беше преживяла същото, когато се премести от Лос Анджелис в Чикаго и трябваше да предаде всичките си случаи на друг. Агентите посвещаваха месеци на разследванията си и понякога работата се превръщаше в нещо лично.
	Имаше обаче и положителна страна.
	— Там, където отиваш, е пълно с лоши, Джон. И с хора, изпаднали в наистина ужасни ситуации, които ще бъдат спасени, защото ти си бил там, за да се погрижиш за това.
	За миг той като че ли се изненада от искрения й тон. А после я погледна, попивайки обувките й на високи токчета и ушития по мярка костюм, и й протегна ръкавиците.
	— Искаш ли да изкараме един рунд? — Закачливият пламък се беше върнал в очите му.
	Много смешно.
	— Последния път, когато се изправихме един срещу друг на тепиха, нещата не свършиха много добре за теб.
	— Ти ме преметна. Ала сега ти знам номерата.
	Джесика се усмихна престорено скромно.
	— Мисля си, че и сега все ще намеря начин да те разсея.
	Очите им се срещнаха и думите й увиснаха във въздуха, когато в стаята влязоха още двама агенти.
	Обратно към работата.
	— Блеър ми се обади преди малко — съобщи му тя.
	— Директно на теб? — Изражението му красноречиво говореше какво мисли по този въпрос, но той не направи никакъв коментар. — Какво каза?
	Джесика му предаде разговора им.
	— Изглежда напълно сигурен, че комисията ще одобри молбата ни. Когато се върна на бюрото си, ще се обадя на Лийвит и ще му разкажа за това развитие на нещата.
	— Тази вечер съм свободен, ако иска да говори с двама ни. — Джон погледна за миг към двамата агенти на пейките за вдигане на щанги и отново се обърна към нея. — Ще си тръгваш ли скоро?
	Тонът му беше нехаен, просто агент, който си бъбреше със своя партньор в четири и половина в петък следобед.
	Ала очите му, задържали нейните, бяха топли.
	— Не би трябвало да се бавя много. Вероятно около час. — Тя замълча за миг и се усмихна. — Ще ти съобщя, ако Лийвит каже нещо важно. В противен случай… приятен уикенд, Шепърд.
	Обърна се и излезе от стаята, кимайки на двамата агенти. Когато се върна на бюрото си, позвъни на Лийвит, който, както можеше да се очаква, беше изненадан, че са го прескочили.
	— Блеър се е обадил направо на теб? Засилва нещата.
	— Каква съм късметлийка, нали?
	Двамата обсъдиха срещата в четвъртък, а после Джесика си запази стая в хотела и започна да търси полети до Джаксънвил.
	Докато избираше места в самолета (до прозореца за нея, до пътеката — за Джон, както обикновено), осъзна, че това бе последното пътуване, което щяха да направят заедно.
	Кога заминаваш?
	Първата седмица на септември.
	— Всичко наред ли е?
	Джесика примига, давайки си сметка, че се взира в екрана на компютъра си кой знае откога. Обърна се и видя един от колегите си, Вон Робъртс, застанал на пътеката между бюрата с куфарче в ръка.
	— Да. Тъкмо организирах едно пътуване. — Тя се усмихна — спокойна усмивка, не прекалено широка. Тук няма нищо за гледане. — Тръгваш ли си?
	Побъбри си с Вон в продължение на няколко минути — симпатичен тип, станал наскоро баща, пълен със забавни истории за това, как двумесечната му дъщеричка въртяла него и жена му на малкия си пръст.
	Малко по-късно тя също си тръгна.
	Докато прекосяваше паркинга, телефонът й избръмча с ново съобщение.
	От Джон.
C>
	Какъв е адресът ти?
C$
	Не беше нужно да пита защо иска да знае — беше очевидно. Огледа се наоколо — струваше й се мъничко нередно да разменя подобни съобщения с партньора си, докато все още беше на работа.
C>
	Сюпириър 500У
C$
	Зачака вътрешният си прагматичен глас да й каже, че идеята не е добра, че станалото в Джаксънвил трябва да си остане в Джаксънвил, дрън, дрън.
	Вместо това — мълчание.
	Джесика се усмихна на себе си.
	Очевидно прагматичната й страна също бе харесала Джон в потната му тениска.


>	26

	— Дами и господа, вече може да използвате електронните си устройства. След няколко минути стюардите ще минат, за да ви предложат закуски и питиета.
	Седнала до Джон, Джесика извади лаптоп от куфарчето си веднага щом направиха съобщението.
	— Какво стана с верния ти електронен четец? — попита той.
	— За съжаление имам да довърша два доклада. Трябваше да ги напиша по-рано през седмицата.
	— Изоставаме с канцеларската работа? Тц, тц, Харлоу. Според мен това е достатъчно основание, за да ти бъде отнета най-високата оценка в академичната част. — Той сложи ръка на гърдите си. — Като класиралият се на второ място на драго сърце ще приеме наградата.
	Приковала очи в екрана, тя вече пишеше забързано.
	— Няма да го бъде, Шепърд. Ще трябва да се научиш да живееш с разочарованието.
	Той потисна усмивката си и плъзна очи по тесния панталон на костюма й и обувките на токчета. Не се бяха виждали откакто си беше тръгнал от апартамента й в събота сутринта, и да бъдат отново заедно, само те двамата, разменящи си закачки в самолета, беше приятно.
	Наистина приятно.
	С нейната работа и неговите лични ангажименти, тази седмица с Джесика като че ли вървяха в различни посоки. В събота двамата с Уес бяха отишли на палатка в Старвд Рок, което беше тяхна традиция — бяха направили същото, преди Джон да отиде на обучение в Куантико, а после и преди да го разпределят в офиса в Детройт. В неделя се беше върнал в града тъкмо навреме за вечеря в къщата на баща си, а после с брат му бяха прекарали остатъка от вечерта, играейки баскетбол на едно от осветените игрища на Фостър Бийч.
	През една от почивките Джон бе седнал на една от пейките край водата, зареял поглед към очертанията на града на фона на нощното небе.
	— Мислиш ли, че ще ти липсва? — попита брат му, присядайки до него.
	— Естествено. — Само защото пред него се откриваха големи възможности, не означаваше, че ще му бъде лесно да се сбогува с всичко, което оставяше зад гърба си.
	Нейт помълча за миг.
	— Знаеш, че си правя всички онези шеги за лагера за супер-герои, само защото не обичам да се сбогувам, нали?
	— Ще се върна. — Джон също замълча за миг. — Пък и всъщност шегите за лагера за супергерои ми харесват.
	— Много ясно. Шибан егоманиак — измърмори Нейт под носа си. Хвърли му кос поглед и двамата избухнаха в смях.
	След като между тях се възцари приятно мълчание, Джон погледна брат си. Въпреки майтапите и факта, че голяма част от отношенията им се състоеше от това да се дразнят един друг, те открай време бяха близки. Така че, като прощален подарък, Джон реши да даде на Нейт нещо, на което той щеше да се наслаждава в продължение на години занапред.
	Удовлетворението да знае, че е прав.
	— Правих секс с Джесика Харлоу.
	Очите на Нейт се разшириха.
	— Знаех си, че между вас двамата става нещо. Кога?
	— Миналата седмица, когато бяхме извън града. А след това и преди две нощи.
	Нейт сложи ръка на рамото му.
	— Леле, това е страхотно. След шест години най-сетне успя да я вкараш в леглото. — Той стисна рамото на Джон. — Е, струваше ли си чакането?
	Джон отпи глътка вода, за да прикрие усмивката си.
	Очевидно брат му никога не беше срещал Джесика Харлоу.


	Някъде около средата на полета Джесика спря, за да си почине от писането. Протегна се и погледна към папките, натрупани върху масичката пред Джон.
	— Какво е това?
	— Извадих докладите за някои от най-големите мисии на ОСЗ. Реших, че няма да е зле да съм запознат с историята, преди да се появя в ПУНО — отвърна той.
	Тя се наведе към него и надникна в папката върху скута му.
	— Уейкоу? Едва ли би могло да се нарече леко четиво.
	Без майтап. Осемдесет и шест загинали, включително четирима федерални агенти в онова, което беше една от най-известните — и противоречиви — мисии на Отряда за спасяване на заложници.
	— Е, какъв е този нов случай, заради който трябваше да пътуваш? — Джон предпочиташе да говорят за нея, вместо за операция отпреди двайсет години.
	В понеделник й беше пратил съобщение, за да я попита дали иска да се видят и тя му беше върнала отговор, че в последния момент са й възложили случай, заради който трябвало да замине в командировка, и щяла да се върне чак в сряда вечерта.
	Беше я разбрал, естествено. Ала въпреки това беше останал разочарован.
	— Разследване на офиса в Колумбия — обясни тя. — Окръжният юрисконсулт на Лексингтън, Южна Каролина, се свързал с тях във връзка с получено оплакване срещу един от полицаите в града.
	— Лексингтън, Южна Каролина? — Това беше нещо ново. — Какво е оплакването?
	— Жена твърди, че е станала жертва на сексуално насилие от полицая, отговорил на обаждането й на 911. Очевидно по-рано тази вечер двамата с приятеля й се скарали, той я пребил у тях и избягал, когато тя се обадила за помощ в полицията. Твърди, че когато полицаят пристигнал, вместо да й помогне, я завел в спалнята, опипал я и се разсъблякъл пред нея, а после я арестувал, задето била направила фалшиво обаждане на 911.
	Джон поклати отвратено глава.
	— Нали? Ужасно е — каза Джесика. — Юрисконсултът й вярва, поради което отнесъл случая до ФБР — за да разследваме възможно нарушение на граждански права. За съжаление няма доказателства, подкрепящи историята на жертвата. А за да усложни още повече нещата, онази вечер тя била пила. Ясно ти е как ще бъде представено това в съдебната зала — особено когато дава показания против полицай с чисто досие. Така че, за да се справят с този проблем, колегите от колумбийския офис съставили план, за да се опитат да го хванат на местопрестъплението. И именно тук се явявам аз.
	— Какъв план? — попита Джон, макар че вече се досещаше.
	— Ще се престоря на жертва на домашно насилие — фалшиви синини, преобърнати мебели и всичко останало… след което ще се погрижим обаждането ми на 911 да бъде възложено именно на него. Ще сложим камери и микрофони навсякъде, ще се държа така, сякаш съм пила и когато полицаят дойде… ще видим какво ще се случи.
	Джон я погледна право в очите.
	— Искаш да кажеш — ще видите дали ще се опита да насили и теб.
	— Да.
	След миг тя изтъкна:
	— Мисля, че докладът ти за Уейкоу няма го бъде.
	Джон сведе поглед и видя, че беше стиснал юмрук толкова силно, че беше направил листовете на топка. Страхотно. Остави смачканата хартия на масичката пред себе си.
	— В колумбийския офис нямат ли си жени, които работят под прикритие? — попита, опитвайки се да придаде нехайно звучене на гласа си. — Или пък в офиса в Шарлът? Атланта? Чикагският офис ли поема всички разследвания под прикритие вече или само онези, в които изпращаме агентите си, за да бъдат нападнати от въоръжени сексуални насилници?
	Джесика наклони многозначително глава на една страна.
	Е, добре де. Това вероятно беше мъничко саркастично.
	— С оглед на деликатната природа на мисията — обясни тя, — си търсеха агент с голям опит в работата под прикритие. Очевидно моето име е било начело на списъка. — Тя задържа погледа му, без следа от колебание. — И се радвам, че е така. Искам мисията. Този тип е малтретирал сексуално жена, която току-що е била пребита от гаджето си. Работата му е била да я защити, а вместо това той се е възползвал от нея по един от най-ужасните възможни начини. Така че сега аз ще си свърша своята работа. И ще се погрижа този боклук никога повече да не сложи полицейска значка.
	При вида на пламналите й сини очи Джон усети как в гърдите му се разлива топло чувство.
	Е, с това беше трудно да спори.
	Направи пауза, преди да отговори. На мъжа в него не му беше приятна мисълта някакъв задник да се показва пред нея или да я докосва. Ала агентът в него знаеше, че във ФБР нямаше по-подходящ за тази работа. Та нали с очите си я беше виждал в действие.
	Онзи боклук нямаше да разбере откъде му беше дошло.
	— Ако копелето незнайно как успее да те хване натясно, преди подкрепленията да пристигнат, използвай онази хватка с крака, която толкова много обичаше в Академията. Ходът наистина си го бива — почти успя върху мен. Почти — натърти.
	Когато устните й се извиха в усмивка, той се намръщи.
	— Какво?
	— Сладък си, когато се държиш закрилнически.
	Той изсумтя.
	— Не се държа закрилнически. Просто ти давам професионален съвет, като един колега на друг.
	— А. Е, благодаря ти за това тогава.
	Тя се обърна към лаптопа (почивката й очевидно беше свършила) и отново се залови да пише.
	Докато я гледаше как работи, Джон се почувства принуден да каже:
	— Е, добре, може би се държа мъничко закрилнически.
	Тя вдигна очи от компютъра и срещна неговите. Почувствал се изведнъж така, сякаш беше признал повече, отколкото беше възнамерявал, Джон се размърда в седалката.
	— Най-вече защото вземаш доста съмнителни решения, когато става дума за обувки. — Той кимна сърдито към високите й токчета. — Ще си счупиш глезена, преследвайки някой от лошите с нещо такова.
	Тя се усмихна.
	— Кога за последен път си чувал за агент от отдела за финансови престъпления да тича след някого?
	Е, добре де.


>	27

	На път към хотела Джесика се обади на Лийвит.
	— Днес ще бъдете само тримата — информира я гласът на джаксънвилския агент от тонколоните в колата. — Блеър казал на Морано, че този път няма нужда да присъства.
	Джесика хвърли поглед на Джон, който шофираше.
	— Интересно.
	— Морано е доста разочарован, че ще го пропусне. Според мен се е надявал на един последен шанс да излезе с онези негови „захаросани череши“ — пошегува се Лийвит.
	След като затвори, Джесика се замисли над тази последна информация.
	— Мислиш ли, че Блеър се опитва да извади Морано от играта?
	— Възможно е. Блеър смята, че планираме още няколко инвестиции в града. Чувства се комфортно с нас. Защо да дава на Морано двайсет процента от подкупите, когато може да работи директно с нас? Това само намалява собствените му печалби.
	Срещата им с Блеър в бъдещия ресторант няколко часа по-късно като че ли потвърди това предположение.
	— Казах ли ви, че Комисията за контрол върху използването на земята няма да ме разочарова? — попита Блеър, докато прекрачваше прага на някогашната банка.
	Джон протегна ръка, поздравявайки кмета с усмивка.
	— Държа да отбележа, че нито за миг не съм се съмнявал във вас. Идеята да разделим плащането беше на Ашли.
	Играейки ролята си, Джесика му хвърли подразнен поглед, преди да се обърне към Блеър и да се ръкува с него.
	— Страшно се радваме, че проблемът беше разрешен толкова експедитивно. Благодаря ви, господин кмете.
	— Нищо работа. — Както му беше станало навик, той плъзна поглед по правата й пола и бялата ризка с къси ръкави. — И мисля, че е крайно време да започнеш да ме наричаш Патрик.
	Облегнат на едно гише, Джон наклони глава, сякаш едва сега беше осъзнал нещо.
	— Къде е Морано?
	— Имаше друг ангажимент, вечеря с един от клиентите си — махна небрежно с ръка Блеър. — Праща ви поздрави.
	Знаейки, че това е лъжа, Джесика се опита да забележи някаква промяна в държането или езика на тялото му.
	— Съжалявам, че не можа да дойде. — Тя подхвърли малка уловка, да види дали Блеър ще се хване. — Мисля обаче, че тримата ще се справим отлично и без него.
	В очите на Блеър се появиха опортюнистични пламъчета.
	— Напълно съм съгласен. — Той погледна към куфарчето в краката на Джон. — При положение че не сте ми подготвили още някоя изненада днес.
	— Никакви изненади. — Джон вдигна куфарчето и му го подаде. — Двайсет и пет хиляди в брой, както бяхме обещали.
	Блеър го пое и премести поглед между Джесика и Джон, сякаш се колебаеше дали да го отвори и да преброи парите. Очевидно вече им имаше доверие, защото в крайна сметка го пусна до себе си и махна наоколо.
	— Е, кога ще започнете ремонта?
	— Надяваме се, че до няколко седмици — отвърна Джон. — Плановете вече са готови, тъй че следващата стъпка е да намерим правилния предприемач.
	— Вече имате ли представа какъв ще бъде следващия ви проект в Джаксънвил? — попита Блеър Джесика.
	— Всъщност да. Бихме искали да опитаме нещо различно — обмисляме квартално американско бистро на принципа „от фермата до масата“, което да привлича гостите с брънч през уикенда. Нещо по-шикозно, където менюто ще се сменя всяка седмица, според сезона и това какви пресни продукти се предлагат на пазара. Имам идея редуващи се специалитети с гастрономски бъркани яйца. Може би и палачинки. От онези места, където клиентите идват, защото храната е страхотна и са любопитни да видят какво е сложил в менюто готвачът този път… ала място с достъпна и релаксираща атмосфера.
	— Гастрономски бъркани яйца и палачинки? Звучи адски метрополитно. — Блеър се замисли. — Харесва ми. — Дойде малко по-близо и гласът му стана закачлив. — Само не забравяйте царевичната каша. Джаксънвил може и да е голям град, ала по душа си оставаме южняци — провлачи той.
	Джесика се усмихна.
	— Царевична каша. Дадено.
	Блеър плъзна поглед по нея.
	— Би трябвало да обсъдим този ваш проект следващия път, когато си в града. Може би на вечеря.
	През шестте си години като специален агент (последните няколко от които — посветени на случаи под прикритие), Джесика беше научила колко е важно да следиш онова, което човекът срещу теб казва с тялото си. А в този момент, без да изрече нито дума, Блеър й казваше нещо много интересно.
	Зениците му бяха разширени. Мигаше по-често от нормалното. По кожата му се разливаше лека руменина, която издаваше ускорен пулс. Начинът, по който бе заговорил по-бързо от обикновено от мига, в който бе излъгал за Морано. Всичко това я караше да вярва, че кметът или се боеше, или бе възбуден от нещо.
	А тя дълбоко се съмняваше, че се страхува.
	— С удоволствие — отвърна.
	Блеър извади телефона си от джоба на сакото. Докосна екрана няколко пъти и телефонът на Ашли зазвъня в чантата на Джесика.
	— Обади се на този номер. Това е личният ми телефон. — Той й намигна, а после прекъсна обаждането и прибра телефона в джоба си. — До следващия път.
	Протегна ръка и когато я улови, Джесика усети как я погали по пръстите с палец.
	Нямаше търпение да види този тип в оранжев затворнически гащеризон.
	— До следващия път — повтори тя думите му.
	Блеър се обърна към Джон с по-безразлично изражение.
	— Дейв. — Ръкува се с него за довиждане, а после се обърна и си тръгна.
	Джон изчака няколко секунди, за да са сигурни, че наистина си е отишъл.
	— Намислил е нещо.
	Джесика отново видя опортюнистичните пламъчета, които беше зърнала в очите му.
	— Определено.


	Когато се срещнаха с Лийвит и Тод, двамата агенти бяха в толкова приповдигнато настроение, че Джесика почти очакваше да отворят бутилка шампанско още там.
	— И това, приятели, слага край на случая — заяви Лийвит, когато Джесика и Джон слязоха от колата.
	Тод се ръкува сърдечно с двамата, с широка усмивка, която рязко контрастираше с обичайната му сдържаност.
	— Отлична работа. Тази вечер ще извадя хубавото уиски.
	Джесика се засмя. Тя също беше имала няколко дълги, напрегнати случаи и знаеше какво облекчение бе, когато най-сетне ги приключеше.
	Опиянени от адреналина и победата, четиримата обсъдиха в детайли днешната среща, докато Джесика и Джон връщаха микрофоните си.
	— Кой измисли това с бърканите яйца? — искаше да знае Лийвит.
	— Идеята беше изцяло на Джесика — отвърна Джон.
	Тод я посочи с пръст.
	— Когато взе да му обясняваш за онова бистро, се обърнах към Лийвит и му казах: „По дяволите, аз искам да отида в това заведение.“
	Над главите им заплашително отекна гръм.
	— Това е звукът от падението на Блеър — прошепна Лийвит престорено драматично и всички отново се разсмяха.
	— И като стана дума, кога възнамерявате да го арестувате? — попита Джесика.
	— Трябва да довършим още няколко дребни неща, а после от прокуратурата ще искат да разгледат всичко, с което разполагаме — отвърна Лийвит. — Знам обаче, че са толкова нетърпеливи, колкото и ние, да го направим възможно най-скоро. Не мисля, че ще отнеме повече от няколко седмици.
	Мълния проряза небето, закапа дъжд.
	— Според мен това е знак. — Тод отново се ръкува с тях и им благодари за помощта със случая. Лийвит последва примера му, обещавайки да им се обади до следващия понеделник, ако все още не бяха пристъпили към арест.
	Джесика и Джон се върнаха в колата броени секунди след като плисна порой. Тя се намести на мястото до шофьора и затвори вратата, докато дъждът блъскаше по колата.
	— Господи — измърмори Джон.
	Прокарвайки пръсти през косата си, Джесика го погледна и видя, че си играе с копчетата за нагласяване на седалката, тъй като коленете на практика докосваха брадичката му.
	— Може би няма да е зле да бутнеш седалката назад, преди да излезеш от колата. — В тона му се долавяха сухи нотки. — Поне веднъж.
	Джесика трябваше да положи голямо усилие да не се усмихне, докато седалката му бавно се отместваше назад. Наклони глава на една страна, обзета от внезапно любопитство.
	— Защо не каза на Лийвит и Тод, че са те приели в ОСЗ?
	Имаше отлична възможност да го направи, когато Лийвит обеща да им се обади следващия понеделник.
	— Това обикновено се превръща в дълъг разговор. Хората искат да научат повече за подбора, имат въпроси за ПУНО… става дълга и широка. А тази вечер нямам време за дълга и широка.
	— Имаш планове?
	Джон включи на предавка и се отправи към хотела; погледът в очите му бе достатъчно горещ, за да запоти прозорците на колата.
	— Големи планове, агент Харлоу.


>	28

	Докато стигнат до хотела, минаваше осем часът. Заради бурята, Джон реши да прескочат пиколата и вместо това паркира възможно най-близо до стаята — нямаше да се разкарват от фоайето до стаята в този порой.
	Очевидно обаче и останалите гости имаха същата идея. Джон си избра най-близкото място, което успя да намери, което не беше особено близо, и извади чадъра, който по-рано бяха купили от магазина за подаръци и бяха метнали на задната седалка. Малък и яркозелен, той едва ли можеше да се нарече особено впечатляващо оръжие срещу природните стихии.
	— Остани вътре — каза й Джон, докато дъждът се стичаше като пелена по стъклата на автомобила, след което излезе навън, отвори чадъра и заобиколи колата, за да отиде до нейната врата.
	Отвори и й протегна ръка, за да й помогне да слезе. Сгушени под чадъра, те се втурнаха към сградата под плющящите дъждовни струи.
	Озовали се веднъж вътре, те се усмихнаха широко и се заловиха да преценят пораженията. Джон на практика бе подгизнал от раменете надолу, а и Джесика не беше в много по-добро състояние — почти цялата й лява половина, както и долната част на тялото й, бяха мокри, дрехите й бяха залепнали за нея.
	Не че той имаше нещо против това.
	Забързаха през вледеняващия заради климатика коридор и Джон отключи вратата на стаята си. Джесика отиде право при климатика и го изключи. Тъй като очевидно все още не й беше достатъчно топло, тя отвори вратата към покрития балкон и остави влажния, океански въздух да изпълни стаята.
	Джон се отправи към банята, за да вземе няколко хавлии. Докато беше там, побърза да свали дрехите и обувките си, всичко, освен боксерките си, и ги окачи на вратата на душ-кабината, за да се изсушат.
	Когато се върна в стаята, завари Джесика да съзерцава дъжда и океана навън, облегната на балконската врата. Беше свалила полата и обувките си и краката й бяха голи, косата й се бе накъдрила от влагата.
	Изглеждаше потънала в мисли, докато си играеше разсеяно с едно от копчетата на ризата, която уж събличаше.
	Забеляза го и се усмихна.
	— Хавлии. Добра идея.
	Джон се приближи до нея и й подаде една.
	— За какво си мислеше?
	За частица от секундата би могъл да се закълне, че зърна в очите й да проблясва нещо, което не можа да разчете напълно… а после то изчезна.
	Гласът й, докато подсушаваше краката си, беше безгрижен.
	— Мислех си колко несправедливо е, че ти ставаш дори още по-привлекателен, когато си мокър, а аз изглеждам така, сякаш съм на прослушване за глам-рок банда от осемдесетте.
	Тя остави хавлията на близкия стол, където беше преметнала и полата си.
	Стопявайки разстоянието между тях, Джон застана пред нея на прага на балконската врата и посегна да отметне кичур коса от лицето й… коса, която, ако трябваше да бъде откровен, точно в този момент правеше някои доста странни неща и все повече бухваше. И да, гримът й се беше разтекъл мъничко, черна спирала и очна линия се бяха размазали около сините й очи. Имаше малко петънце дори на дясната й скула.
	И все пак.
	— Красива си — каза той дрезгаво.
	Изражението й омекна и тя се изчерви; за миг като че ли не знаеше какво да каже.
	Той прокара нежно пръст по долната й устна.
	— Виждам самоиронизиращата шега, напираща да излезе от устните ти.
	Тя се усмихна.
	— Толкова добре ме познаваш.
	Да, действително беше така.


	Джон наведе глава и я целуна. Първо бавно, но после устните й се разтвориха жадно и езикът му се уви около нейния, жаден за още. Нетърпелив, той я отмести настрани (без нито за миг да прекъсва целувката) и затвори вратата на балкона с една ръка, давайки им повече уединение.
	След това я притисна към балконската врата и като пъхна крак между бедрата й, се залови да разкопчае останалите копчета на ризата й. Джесика вече дишаше учестено, той също. След като заради мисията им беше прекарал последните десет часа, правейки се на хладнокръвен, се радваше, че най-сетне може да захвърли преструвките.
	Отметна ризата от раменете й и я остави да се свлече на пода. Тя зарови пръсти в косата на тила му и докосна езика му със своя в бавна, еротична целувка, от която пенисът му изду боксерките.
	Открай време го побъркваше с устата си.
	Улови дупето й в шепи и я повдигна. Като се имаше предвид трийсетсантиметровата разлика в ръста им, така му беше по-лесно да я целува… да не говорим, че тази поза удобно поставяше пениса му точно между краката й.
	Когато цялата дължина на ерекцията му се притисна в нея, Джесика си пое накъсано дъх. Той се отдръпна за миг от целувката и видя неприкритото желание в очите й.
	Което го накара да почувства… неща. Опасни неща.
	— Свали си сутиена — нареди гърлено.
	Тя го разкопча и плъзна презрамките надолу по раменете си. Не каза нито дума, докато сутиенът падаше на пода, но с предизвикателния начин, по който задържа погледа му, все пак успя да накара жеста да изглежда страшно секси.
	Той засмука розовото връхче на едната й гърда, наслаждавайки се на звука от накъсаното й дишане, докато го дразнеше с език.
	— Джон — простена тя.
	Ето го отново, името му — отронило се от устните й с онзи дрезгав глас, който го подлудяваше. Откъсвайки се от вратата, той я отнесе до леглото и събу боксерките си под изпълнения й с неприкрито одобрение поглед.
	— Легни назад — нареди й.
	Огън припламна в очите й, докато се изтягаше върху леглото.
	— Днес си мъничко властен.
	— Мога да бъда и много властен, ако предпочиташ — отвърна той и легна до нея за дълга, страстна целувка. Ръката му се плъзна по гърдите и стомаха й и продължи надолу, скривайки се под ръба на бельото й.
	Тя си пое рязко дъх, когато пръстът му потъна в нея. Докато я милваше с бавен, ленив ритъм, зърната й щръкнаха, а гърбът й се изви в дъга.
	— Харесва ли ти? — промълви.
	— Да — простена тя.
	Той добави още един пръст, а после докосна клитора й с палец. Тя изохка и разтвори крака малко по-широко.
	Горещина лумна в корема му и той се надигна, за да отвори чекмеджето на нощното шкафче, където по-рано беше прибрал кутия с презервативи. Извади един, а Джесика се покатери върху него и го обкрачи.
	Виждайки палавия й, дързък поглед, той протегна ръце към кръглото й съвършено дупе и го улови в шепи.
	— Искам да свалиш това бельо.
	— След миг. — Тя раздвижи хълбоци, отърквайки се в ерекцията му, и притвори очи от наслада. — Ммм.
	Исусе. Стиснал кондома в шепа, Джон сграбчи дантелената материя около хълбоците й и дръпна. Бельото й се скъса и увисна настрани.
	Ето че проблемът беше решен.
	С леко иронично изражение тя посегна между тях, издърпа предната половина и я пусна на пода.
	Джон се ухили порочно.
	— Най-напред те помолих възпитано.
	Е, горе-долу възпитано.
	— И като стана дума, искам да те питам нещо. — Тя наклони глава на една страна, плъзвайки ръце по гърдите му. — Споменах ли случайно, че имам… лека орална фиксация?
	О… мамка му, да.
	— Възможно е да си го споменала — отвърна той, опитвайки се да звучи небрежно.
	С многозначителна усмивка Джесика слезе от скута му и се изправи, приканвайки го с пръст да дойде по-близо до ръба на леглото. Той се подчини, отпускайки крака на пода.
	А после тя коленичи пред него.
	— Джесика… — Гласът му заглъхна. Дори не бе започнала още, а той вече пулсираше. Дори само да я види така, коленичила пред него, бе достатъчно, за да накара кръвта му да закипи.
	Тя взе пениса му в ръка.
	— Кажи ми какво ти харесва.
	Всичко у теб, разнесе се глас в главата му.
	— Може да започнеш, като обвиеш тези хубави устни около мен.
	Простенвайки, когато тя го пое в устата си, той зарови пръсти в косата й.
	— По-дълбоко… точно така.
	И като се облегна назад, загледа как най-сексапилната жена, която беше срещал някога, го ближе, смуче, милва и дразни с уста и ръце, довеждайки го опасно близо до ръба.
	— Погледни ме. — Когато очите й срещнаха неговите, Джон почувства как нещо сурово и първично се надига в него. — Ти си най-сексапилната жена, която съм виждал някога.
	Без да откъсва очи от неговите, тя прокара порочно език около главичката на пениса му.
	Трябваше да проникне в нея.
	Още сега.
	— Ела тук — нареди.
	Тя го извади от устата си и като го целуна лекичко от вътрешната страна на бедрото, се покатери върху леглото. Той й подаде кондома, поемайки си рязко дъх, когато ръката й докосна топките му, докато му го слагаше.
	— Обърни се — изръмжа Джон.
	Тя се подчини, заставайки на четири крака. Той плъзна ръка по гърба и извивката на дупето й, а после улови пениса си и пъхна главичката му във влажната й топлина. Наведе очи и загледа как потъва все по-дълбоко в нея, докато не я изпълни докрай.
	Тя простена и тялото й се вкопчи в него.
	Мамка му, усещането беше невероятно. Джон стисна зъби, заповядвайки си да не мърда, докато тя свикне с него.
	— Кажи ми, ако стане прекалено.
	— Няма да стане прекалено. — Джесика изохка, когато той излезе и отново влезе в нея.
	Когато почувства, че е готова, той стисна здраво хълбоците й и потъна в нея бързо и дълбоко. Джесика изскимтя от удоволствие, така че Джон го направи отново и отново, все по-бързо и телата им се удряха едно в друго, докато той я чукаше с всичка сила. Нейните стонове и неговото накъсано дишане изпълниха стаята, а когато тя се отпусна на лакти, оставяйки го да поеме напълно контрол, неприкритата интимност на момента го накара да простене.
	— Джон. Докосни ме. — Гласът й беше натежал от нужда.
	Усетил как тялото й потреперва, той се наведе и пъхна ръка между краката й, а думите се изляха от него в ниско, собственическо ръмжене.
	— Обожавам, когато си на ръба по този начин. Толкова си сладка. Толкова моя.
	Тя изкрещя, вкопчвайки се в него с цялото си тяло. Един мощен тласък и той свърши заедно с нея, стенейки, докато тялото му трепереше от оргазъм, толкова мощен, че имаше чувството, че очите му ще се обърнат в главата му.
	Борейки се за въздух, Джон рухна върху нея. Усетил краката й да треперят, той сложи ръка върху леглото, за да не я смачка под себе си.


	След като изхвърли кондома в банята, Джон си изми ръцете и дълго се гледа в огледалото.
	Толкова си сладка. Толкова моя.
	Е, това последното му се беше… изплъзнало.
	Секси приказки. Едва ли беше първият мъж, поувлякъл се с думите, когато бе на ръба на оргазма. Несъмнено Джесика беше наясно, че не се опитва да каже, че беше негова. Така де. Много ясно. Той знаеше, че времето им е ограничено — след осем дни той щеше да си тръгне, за да започне нов живот във Вирджиния. Двамата с Джесика не бяха говорили какво щеше да се случи след това и той не очакваше да го направят. Тя също щеше да продължи напред и тази авантюра щеше да се превърне просто в спомен, приятно преживяване, за което и двамата щяха да си спомнят с удоволствие.
	Може би дори щяха да си останат приятели. Той щеше да й праща съобщения, когато беше в Чикаго, за да види баща си, Нейт и Уес, и щяха да се срещат на кафе или на питие. Щеше да й разправя истории за ОСЗ, а тя щеше да му разказва какво става в офиса в Чикаго и върху какви случаи работи, и понякога може би щеше да се изпусне и да спомене някой мъж, с когото излиза, свестен тип, който я води в лъскави ресторанти, който я кара да се смее, който се беше запознал със семейството й, и…
	Джон си заповяда да отпусне челюстта си, която изведнъж се бе напрегнала.
	Както и да е.
	Върна се в спалнята и завари Джесика да лежи по очи на леглото, отпуснала глава в сгъвката на ръката си. Когато той приседна на ръба на матрака, тя се надигна на лакът.
	— Всичко наред ли е?
	След онова „толкова моя“, Джон положи голямо усилие да звучи възможно най-нехайно.
	— След това — той кимна подчертано към леглото, — всичко определено е наред.
	И нетърпелив да смени темата, посегна към менюто на румсървиса на нощното шкафче.
	— Нямаше ли някаква традиция за десерт и чаша вино след приключването на случай? Би трябвало да последваме примера на Тод и да му отпуснем края тази вечер. Та нали това е последната ми мисия под прикритие.
	Джесика погледна към менюто и се усмихна.
	— Да, това определено си заслужава да му отпуснем края.


	По-късно тази вечер, след като ометоха цяла торта с лайм и бутилка вино (част от която изпиха по време на секси игрички в голямата вана), Джесика излезе от банята, където си беше измила зъбите, и завари Джон заспал.
	Усмихна се лекичко, угаси нощната лампа на шкафчето от своята страна и се покатери в леглото. Докато се наместваше, той се обърна на една страна и преметна ръка през хълбока й, отпускайки длан на корема й. Вероятно го беше направил в просъница, без да си дава сметка, но въпреки това интимността на жеста беше приятна. Всъщност повече от приятна.
	Хм, обади се многозначително прагматичният й глас.
	Не го вземай толкова на сериозно, просто малко гушкане, увери го Джесика. Никога не бе твърдяла, че не харесва Джон… е, добре, де, не и през последната седмица. Те бяха приятели и партньори и да, между тях определено съществуваше силно физическо привличане. Имаше си обаче граница, до която можеха да стигнат чувствата й — граница на това, колко далеч можеше да им позволи да стигнат.
	При положение че след малко повече от седмица той си отиваше завинаги, нямаше кой знае какъв избор.


>	29

	В четвъртък вечерта Джон огледа отново малкия апартамент, който беше наел за лятото, доволен от прогреса, който бяха постигнали с Нейт и Уес само за два часа.
	Работниците от компанията по преместването щяха да дойдат в седем сутринта на другия ден, за да натоварят мебелите и кухненските уреди, както и част от дрехите и личните му вещи, в един камион, който щеше да пристигне във Вирджиния в сряда. Като се имаше предвид колко малко вещи притежаваше, особено след раздялата с Алиша, Джон се съмняваше, че натоварването на камиона ще отнеме много време — с малко повече късмет до десет часа щеше да е в офиса.
	Вече беше предал всички свои случаи на колегите си, така че нямаше работа за вършене. За сметка на това имаше бюро, което да разчисти, хора, с които искаше да се види, преди да замине, и освен това, след като на няколко пъти беше видял потайния начин, по който колегите му си приказваха, млъквайки, щом го видеха да се задава, подозираше, че му подготвят прощално. Нещо, което недвусмислено им беше казал да не правят, ала копелетата очевидно не бяха в състояние да пропуснат възможност за последен път да го поставят в неудобно положение.
	Лоялността към екипа го изискваше.
	В кухненския бокс Уес залепи един кашон с чаши и чинии и написа Чупливо отгоре и отстрани. Джон се беше заел с опаковането на дрехите си (с изключение на запасите за една седмица, които щеше да метне в един куфар и да вземе със себе си), а брат му отговаряше за снимките в албуми и рамки, и останалите вещи, които не можеха да бъдат заменени и които Джон предпочиташе да носи със себе си, за да е сигурен, че нищо няма да им се случи.
	— Вижте само тази пижама с динозаври.
	Седнал на пода в хола, Нейт извади една снимка от албума, който Джон беше получил от баща си, след като майка им почина.
	Джон се приближи, усмихвайки се широко на снимката, на която двамата бяха заедно с майка им в една коледна сутрин преди трийсет години.
	— Каза онзи, който носи гащеризон с патета.
	— Мой човек, тук съм на колко, осемнайсет месеца? Виж само колко добре ми стои. — Нейт замълча за миг, загледан в снимката. — Мама изглежда толкова млада.
	Джон кимна и неговото изражение също омекна.
	— Нали? — След това посочи друга снимка на съседната страница. — Виж само бакенбардите на татко. Прилича на Уолвърин.
	Докато Нейт се смееше, Джон взе последния кашон с дрехи и го отнесе при останалите в ъгъла на стаята.
	Предишната нощ беше отишъл на вечеря, у баща си, един последен път, преди да замине. Сбогуването не беше лесно, но общо взето Джон беше успял да задържи нещата лековати и позитивни. Всъщност откакто се беше върнал от Джаксънвил, това беше неговият modus operandi: вместо да се отдава на мисли за всичко, което щеше да остави зад себе си в Чикаго, той гледаше напред. Следващата седмица по това време вече щеше да бъде в ПУНО, затънал до уши в тренировки, на път да стане част от единственото звено, което бе в състояние да реагира в рамките на четири часа на терористични или криминални заплахи, където и да било из страната.
	Servare vitas.
	Надявам се, че си запазил място, та най-сетне да включиш „опасен тип“ в CV-то си.
	Добре дошъл на най-страхотната работа във ФБР.
	О, да, нямаше търпение за това.


	— Какво имаме тук? — гласът на Нейт го изтръгна от мислите му.
	Обърна се и видя, че брат му беше изровил друг албум със снимки, които Джон беше правил, докато беше в армията. Мушнати вътре, тъй като не беше знаел къде да ги сложи (подреждането определено не беше силната му страна), имаше две общи снимки на класа му от Академията на ФБР. Първата беше направена на стрелбището и те всички бяха облечени в новите си агентски униформи. Другата беше по-официална — бяха ги снимали в аудиторията в деня на завършването и всички носеха тъмни костюми, бели ризи и вратовръзки в приглушени цветове за мъжете.
	Брат му вдигна една от снимките.
	— Значи това е Забележителната Джесика Харлоу. — Той погледна брат си лукаво. — Предполагам, че от двете жени в класа, тя е видимо сексапилната блондинка.
	Преди Джон да успее да отговори, Уес побърза да се приближи, за да разгледа снимката.
	— Дай да видя. — Застанал зад Нейт, той се ухили одобрително. — О, да, сега разбирам защо толкова си беше паднал по нея.
	Джон също се приближи, клатейки глава. Вече дори не си струваше да отговаря на коментарите им. Взе снимката от Нейт и установи, че бе онази от стрелбището.
	— Не съм я виждал от години.
	Ето ги и тях, четирийсет и един души, облечени в сини тениски, сиво-кафяви панталони и туристически обувки. Очите му се задържаха върху Джесика, която бе застанала на предната редица вдясно.
	Уес надникна над рамото му.
	— Не е ли малко ниска, за да бъде специален агент?
	Джон се усмихна. Сега, когато Уес го спомена, тя наистина изглеждаше по-дребничка от обикновено. Вероятно беше заради липсата на високи токчета.
	— На живо не го забелязваш. Има наистина респектиращо излъчване.
	Нейт и Уес се спогледаха.
	Досещайки се, че не иска да знае защо, Джон върна снимката на брат си.
	— Мислиш ли, че ще успееш да събереш всичко останало в един кашон? Няма да ми остане място в багажника.
	Твърдо решен да продължат с работата по преместването, Джон извади куфара си от дрешника и се залови да опакова остатъка от дрехите си.


	След два часа, три поздравителни удара на юмрук в юмрук и една шеговита (но крепка) мъжка прегръдка, Джон стоеше на тротоара пред блока си и гледаше след отдалечаващата се кола на Уес.
	Понякога му се струваше странно да се вижда само с Уес. Два месеца по-рано, ако Джон си тръгваше от града, щеше да има голямо изпращане, което щеше да включва Роб, Мат и Лукас, вероятно в някой шикозен бар с тераса на покрива, където Роб имал познат, който можел да им уреди маса. Роб щеше да вдигне наздравица за него и тя щеше да бъде едновременно забавна, но и учудващо затрогваща (при всичките си недостатъци, Роб беше наистина харизматичен), а Мат щеше да се напие и да се опита да свали поне десет момичета, с които нямаше никакъв шанс, докато Лукас щеше да прекара цялата вечер съсредоточен върху едно момиче, с което би имал шанс, стига да не беше изчакал толкова дълго, преди да направи хода си, че някой да го изпревари.
	За частица от секундата Джон се зачуди какво ли правят тримата и дали са чули от Уес, че е приет в Отряда за спасяване на заложници и се мести във Вирджиния. Предполагаше (макар че определено не беше попитал), че Роб все още излиза с Алиша, така че тя вероятно също знаеше.
	Всичко това му се виждаше толкова далечно.
	През осемте седмици, които бяха минали, откакто беше спипал Алиша и Роб в леглото, беше преминал успешно през ада на подбора за ОСЗ и бе участвал в разследване на кмета на един от най-големите градове в Съединените щати.
	И разбира се, Джесика.
	Тя щеше да бъде последното му сбогуване, което, като се имаше предвид историята им, бе най-странното от всичко, което му се беше случило. През последните няколко дни не я беше виждал (тя беше в Южна Каролина, подготвяйки се за операцията, която щеше да се състои тази вечер), ала планът бе да прекара утрешната нощ у тях. Естествено, беше се пошегувал, заявявайки, че му трябва местенце, където да преспи, тъй като дотогава собственото му легло вече щеше да е на път към Вирджиния. Истината обаче бе, че нямаше друг, с когото повече би искал да прекара последната си нощ в Чикаго.
	Което му напомни…
	Извади телефона от джоба на дънките си. Бяха говорили за случая, преди тя да замине, и знаеше, че Джесика няма да направи актьорския си дебют в Лексингтън, Южна Каролина, преди полунощ, когато мръсното ченге, което обичаше да тормози сексуално вече пострадали жени, беше на смяна. В момента тя вероятно беше с агентите по случая и подкрепленията и заедно подготвяха хотелската стая, която ФБР щеше да използва като сцена за случая на „домашно насилие“.
	Джон на практика можеше да види решителния пламък в очите й, докато тя отброяваше минутите до решителния час.
C>
	Пусни ми съобщение, когато приключиш тази вечер — написа той.
C$
	С Джесика всичко щеше да бъде наред. Знаеше го. Просто искаше да го чуе от нея, когато това приключеше. Агентът под прикритие в него може и да я окуражаваше отстрани и дори мъничко да й завиждаше, професионално погледнато, за някои от подробностите по мисията й (очевидно бяха наели експерт по специалните ефекти, който да й направи фалшиви синини, а това беше адски готино и подмолно, ала мъжът в него като че ли повече се вълнуваше от това, че тя беше на повече от хиляда и двеста километра оттам, на мисия, в която най-добрият развой на нещата бе въоръжен полицай да се опита да я насили сексуално.
	Замисли се за миг върху това и добави още едно изречение към есемеса си.
C>
	Независимо колко е късно.
C$
	Изпрати го и се върна в апартамента, където завари брат си, изтегнат на дивана с бира в ръка, да проверява нещо на телефона си.
	Джон също си взе бира от хладилника и се присъедини към него.
	— Направих някои проучвания върху твоя лагер за супер-герои — подхвърли Нейт, оставяйки телефона си настрани. — Преди ти да го споменеш, дори не бях чувал за Отряда за спасяване на заложници. Помислих си, че може да си си го измислил, за да се направиш на готин.
	Джон отпи глътка бира.
	— И сега вече се успокои, че действително съществува?
	— Аха. И от онова, което прочетох, явно е страшна работа. — Нейт замълча за миг. — Всъщност прочетох, че двама агенти от ОСЗ загинали преди няколко години по време на тренировъчно упражнение над морето на Вирджиния Бийч. — Той хвърли поглед на брат си. — Предполагам, че си чувал за това.
	Джон кимна и тонът му стана по-сериозен.
	— Да.
	Двамата агенти се спускали по въже от хеликоптер, който се повредил, и паднали във водата от близо петдесет метра. Във ФБР нямаше приемливи загуби, полагаха се всички усилия да бъдат предотвратени подобни трагедии — ето защо агентите от ОСЗ тренираха толкова усърдно. Въпреки това, всеки агент, присъединяващ се към екипа, беше наясно за рисковете, които поема.
	Нейт задържа погледа му.
	— Просто… пази се и всичко останало.
	Джон се усмихна лекичко — не можеше да бъде заблуден от престорено нехайния тон на брат си и бе трогнат от тази рядка проява на загриженост.
	— Ще се пазя.
	Кимвайки, очевидно казал онова, което му тежеше, Нейт се облегна назад и вдигна крака върху малката масичка.
	— Е, за тази Джесика, с респектиращото излъчване, за която все говориш…
	— Почти съм сигурен, че единствената причина да говорим за нея е, защото ти непрекъснато я споменаваш.
	Нейт не му обърна внимание.
	— Само може да се съжалява, че нещата между вас май започват да се разгорещяват тъкмо когато се каниш да си заминеш.
	Джон се замисли над думите му.
	— По всяка вероятност не би излязло нещо сериозно, дори ако не си заминавах. Тя току-що се е развела и не търси връзка… особено пък с някой, с когото работи. По дяволите, направо ми заяви, че единствената причина да спи с мен, е понеже си заминавам.
	— Или пък тя също харесва твоето излъчване, но не иска да си го признае — подхвърли Нейт.
	— Колко време ще мине, преди да престанем с това за излъчването?
	— Просто никога не съм те чувал да говориш за някоя жена по този начин.
	Джон отпи глътка бира, преценявайки, че ще е най-добре да остави това без коментар.
	След като го гледа в продължение на няколко мига, Нейт сви рамене.
	— Е, звучи така, сякаш си се отървал на косъм.
	Естествено, че щеше да каже нещо такова.
	— Нали ти е ясно, че не всички мъже смятат, че да имаш връзка е нещо, което трябва да бъде избягвано на всяка цена, като хламидия или престой зад решетките в страна от Третия свят?
	Нейт го изгледа многозначително.
	— Исках да кажа, че ако Джесика си търсеше нещо по-сериозно, можеше да заминеш за Куантико с мисълта, че е възможно да си имал шанс с нея.
	Джон не отговори и думите увиснаха между тях.
	А после той наклони глава на една страна, държанието му беше нехайно, както винаги.
	— Имаш право. Май наистина се разминах на косъм. — И като посочи почти празната бира на брат си, попита: — Искаш ли още една?
	Без да чака отговор, отиде до хладилника, преструвайки се, че не усеща очите на брат си, впити в гърба му.


	Надявам се, че няма да ти натресат някое идиотско лилаво трико и клин, когато ви раздават униформите първия ден — с такова облекло дори един супергерой няма да го огрее с жените.
	Това, естествено, бяха прощалните думи на брат му, когато се бяха прегърнали за довиждане. Комедиант до последно, макар че на Джон не му беше убегнало това, че гласът му беше по-хриплив от обикновено.
	Останал сам, той въздъхна, застанал с ръце на хълбоците насред онова, което много скоро щеше да бъде бившата му спалня. Всичко беше опаковано и готово за път, с изключение на няколко дребни неща, от които щеше да се нуждае в събота сутринта. Възнамеряваше да тръгне рано — щеше да му отнеме поне дванайсет часа, за да стигне до Куантико. Нейт беше предложил да мине през апартамента в събота следобед, след като Джон замине, и да отвори на служителите от почистващата компания, преди да върне ключа на агенцията за отдаване на жилища под наем.
	Така че Джон всъщност нямаше какво повече да прави.
	Провери си телефона и видя, че беше десет и половина — единайсет и половина в Лексингтън, Южна Каролина. Половин час преди Джесика да направи разстроеното обаждане на 911, което щеше да задвижи нещата.
	Джон се замисли за това, колко страхотна история щеше да се получи от тази мисия под прикритие — още една за и бездруго впечатляващото CV на Джесика. С тази мисъл той си взе още една бира от хладилника и се настани на дивана, приготвяйки се за дълга нощ, прекарана в смяна на каналите.
	И мъжът, и агентът в него знаеха, че няма шанс да заспят, докато тя не пуснеше съобщение, че всичко е наред.


	— А после какво стана?
	Джесика вдигна трепереща ръка, за да отметне кичур коса от очите си, преструвайки се, че потръпва, когато пръстите й докоснаха „насинената“ й скула.
	— Той, ъъ, избяга, когато се обадих на 911. Вероятно взе колата и си тръгна.
	Полицай Лутрел стоеше на няколко крачки от нея и си водеше бележки в малко тефтерче.
	— Какъв е номерът на колата?
	Джесика се намръщи, завалвайки думите.
	— SFK… 739, мисля? Или пък 793.
	— Цвят, марка и модел?
	— Червен шевролет. „Силверадо“. — И тя отново завали „с“-то.
	Сцената беше подредена и засега всичко вървеше по план. По-рано този ден Джесика се беше регистрирала в хотел „Комфорт“ в Лексингтън, град в Южна Каролина, разположен на двайсетина километра от Колумбия, под името Беки Сауър. Историята бе, че тя и приятелят й, Джона Рийд, бяха дошли от Грийнсбъро, Северна Каролина, за партито изненада по случай трийсетгодишния рожден ден на един от колежанските приятели на Джона. Бяха обърнали по няколко питиета (както в хотела, преди да тръгнат, така и на партито) и си изкарвали страхотно, докато Беки не беше получила есемес от бившето си гадже, Райдър. Не беше нищо сериозно (е, какво толкова, бившият й понякога й пращаше съобщения?), ала Джона, който открай време имаше адски собственическо отношение, направо беше побеснял. Беше се развихрила страхотна караница на партито и Беки си беше тръгнала демонстративно, за да се прибере в хотела.
	Което още повече беше вбесило Джона.
	Облечена в къса рокличка с тънки презрамки (една, от които беше скъсана) и със „синини“ на бузата и ръцете, Джесика седеше на ръба на голямото легло. Върху тоалетката, където се намираше телевизора, имаше полупразна бутилка бърбън.
	Почти веднага след като беше влязъл в хотелската стая, полицай Лутрел беше забелязал бутилката, както и хотелския телефон, който лежеше строшен на пода до стената. Онова, което не беше забелязал, нито щеше да забележи, бяха миниатюрните микрофони и видеокамери, скрити из стаята. Не подозираше също така, че в съседната стая, от другата страна на междинната врата, която уж бе заключена, ала всъщност беше готова да се отвори, чакаше шестчленен отряд за бързо реагиране на ФБР, въоръжен с пушки и пистолети. Джесика имаше две кодови фрази — една в случай на спешна нужда от помощ и друга, когато сметнеше, че е получила от обекта всичко, което им трябваше. Всяка от тях щеше да накара членовете на отряда за бързо реагиране да връхлетят през вратата само за миг и с бързи и прецизни движения да повалят Лутрел на земята, преди да е имал възможност дори да си помисли да посегне към оръжието си.
	Ала първо Джесика трябваше да свърши своята работа.
	Идвайки по-близо, полицай Лутрел вдигна преобърнатия стол и го сложи на мястото му пред бюрото.
	— Колко изпи приятелят ви тази вечер?
	Джесика се олюля лекичко върху леглото.
	— Не знам. Доста.
	— А вие, госпожице?
	Джесика се поизправи.
	— Само няколко. — Погледна го, примигвайки, сякаш се опитваше да се съсредоточи. — Може би три или четири.
	Лутрел се замисли над думите й, а после се приближи до партньора си, двайсет и няколко годишен мъж, който стоеше до вратата.
	В случай че полицаите я гледаха, докато си приказваха, Джесика прокара пръсти през косата си и остави очите й отново да се налеят със сълзи. Ако Лутрел щеше да се хване на въдицата, това бе моментът, в който щеше да намери някакъв претекст да отпрати партньора си, който очевидно беше по-младши от него.
	— Защо не разпиташ гостите от съседните стаи? Да видим дали някой е забелязал или чул нещо — предложи Лутрел на младия полицай.
	Чувайки тези думи, Джесика усети прилив на адреналин.
	Започва се.
	Лутрел продължи, понижавайки глас.
	— Бас държа, че ще намерим този тип, Рийд, в някой от баровете на Мейн Стрийт, с още повече синини и от нея. — Гласът му стана още по-тих, така че Джесика успя да долови само откъслечни части от следващите му думи, нещо за „извън града“, „купонясване“ и „изтрезнее“.
	— Да обявя ли колата за издирване? — попита по-младото ченге.
	— Провери дали е на паркинга, но засега недей да я обявяваш за издирване. Ще се срещнем във фоайето, след като приключа тук.
	Джесика хвърли поглед след по-младото ченге, когато то излезе от стаята. Вратата се затвори след него със силно изщракване, оставяйки я насаме с полицай Лутрел.
	— Изглежда, че приятелят ви не е в състояние да шофира — отбеляза Лутрел, прекосявайки стаята.
	Взе стола, обърна го и седна срещу Джесика, толкова близо, че коленете му докосваха нейните.
	Погледна я за миг, плъзвайки очи от деколтето на роклята до голите й крака.
	— Не бива да му позволяваш да се отнася с теб по този начин. Една толкова хубава и симпатична жена като теб може да си намери нещо много по-добро.
	Зърнала хищническия блясък в очите му, Джесика наведе глава.
	— Става такъв, само когато пие — каза тихичко.
	Лутрел сложи ръка на крака й, точно над коляното.
	— Говори с мен, Беки. Бих искал да ти помогна, ако мога.
	Джесика гледаше как ръката на Лутрел се плъзва нагоре по крака й. Пое си дълбоко дъх, преструвайки се, че опитва да се успокои, ала всъщност се чувстваше спокойна и овладяна както винаги.
	Вдигна мокрото си от сълзи лице и срещна погледа на ченгето.
	Давай, задник такъв.


>	30

	— Казах ти, че ще приключим за по-малко от два часа. Иска ми се винаги да беше толкова лесно.
	Майк, най-старшият от служителите по преместването, подаде на Джон неговото копие от документите. Двамата стояха до камиона, паркиран пред сградата.
	— Е, какво има във Вирджиния?
	— Нова работа — отвърна Джон.
	— Супер. Успех. — Той се ръкува с Джон и обясни, че момчетата му ще се свържат с него във вторник, за да му кажат кога да ги чака.
	Застанал на бордюра, Джон загледа как камионът с вещите му се отдалечава. Когато зави зад ъгъла, той въздъхна, завладян от окончателността на момента.
	Това бе то.
	Естествено, знаел бе, че този ден — последният му ден в Чикаго — наближава. Готвеше се за това от две седмици насам. И част от него нямаше търпение да поеме на път утре, да подкара към Вирджиния и да започне следващата част от живота си.
	Друга част от него обаче, онази, на която през последните няколко дни беше полагал огромни усилия да не обръща внимание, се чувстваше мъничко… раздвоена. Особено когато си помислеше, че това бе последната нощ, която щеше да прекара с Джесика.
	Да се озове в неангажираща връзка, без никакви очаквания, с интелигентна, забавна, красива жена, която нямаше нищо против това, че той не би могъл да й предложи нещо повече, за необвързан, трийсет и няколко годишен мъж в неговото положение, беше като да намери златна жила и той прекрасно го знаеше. Канеше се да се премести в другия край на страната и да започне нова, напрегната работа, която щеше да изисква цялото му време, енергия и отдаденост. Това едва ли бе най-подходящият момент да започне нова връзка. Особено пък връзка от разстояние.
	И все пак, не можеше да каже, че му е приятна мисълта да се сбогува с Джесика. През последните пет седмици, откакто тя се бе прехвърлила в офиса в Чикаго, двамата се бяха сближили, и колкото и да не му се искаше да си го признае, дори саркастичните й коментари бяха започнали да му харесват. Работеха страхотно заедно, тя го караше да се смее, и ако трябваше да бъде откровен със себе си, всичко това щеше да му липсва, когато си заминеше.
	И то много.
	Джон заключи апартамента си, празен, ако не се брояха куфарите и няколкото кашона, които щеше да вземе със себе си в колата, и се отправи към офиса. Докато паркираше, телефонът му избръмча с ново съобщение. Погледна към поставката за чаша, където го държеше, и видя, че е от Джесика.
	Бяха си разменили няколко кратки съобщения в два през нощта, след като тя му беше писала, за да му каже, че мисията й в Лексингтън е приключила и всичко е минало добре. Като се имаше предвид естеството на задачата й, и мъжът, и агентът в него искаха да знаят какво точно означава „добре“, ала точно тогава тя не можеше да говори — още приключваше с агентите от офиса в Колумбия. Все пак му беше обещала да му пусне съобщение с данните на полета си на следващата сутрин.
	След като паркира, взе телефона и видя, че съобщението бе по-дълго, отколкото очакваше.
C>
	Прокурорът по случая иска да се види с колумбийските агенти и с мен в 13:00. Казах им, че трябва да приключим до 14:30, за да хвана полета в 16:17. Каца в 17:29. Съжалявам, че ще закъснея… Мога да кажа на портиера да ти даде ключа от апартамента ми, за да ме изчакаш вътре.
C$
	Веднага след това му беше изпратила още едно съобщение.
	Джон усети как в гърдите му се разлива топлина.
C>
	Купила си ми нещо?
C$
	Усмихна се широко при мисълта как тя пазарува за него.
C>
	Нещо мъничко за сбогуване.
C$
	Усмивката му помръкна. А, да, за сбогуване. Трябваше да се досети.
C>
	Пусни ми съобщение, когато се качиш в самолета — написа в отговор. — Вероятно ще изчакам в офиса, докато се прибереш.
C$
	Нали все пак беше последният му ден в бюрото в Чикаго. Последните му часове като специален агент.
	Защо да не се възползва максимално от тях.
	Стигнал веднъж в офиса, последният му работен ден отлетя, без да го усети. Ръководителят на екипа им го заведе на прощален обяд, а после той се справи с очакваното с ужас разчистване на бюрото си и в четири следобед колегите му от отдела го „изненадаха“ с парти по случай напускането му. Въпреки възраженията му, бяха донесли и торта, украсена със символа на ОСЗ — орел, носещ строшена верига над думите Servare vitas.
	Искрено трогнат (и мъничко смутен) от цялата тази суетня, Джон каза няколко думи на благодарност към всички. И докато погледът му се плъзгаше из стаята, обхождайки лицата на колегите и ръководителя на отдела му, агентите от други отдели, с които беше работил през годините, и дори Ник, главния агент, който също беше дошъл, усети, че го изпълва смесица от неочаквани и силни емоции.
	За да го прикрие, той завърши речта си с шега за това, колко време му остава, преди да дадат бюрото му на някой друг.
	— Около петнайсет минути — отвърна светкавично Ник с усмивка.
	Всички се разсмяха, включително и Джон.
	Не забравяй кое е важното, напомни си той.
	Тълпата беше доста многолюдна и партито се изля от конферентната зала — имаше хора около бюрата и пред кабинета на ръководителя на екипа. Джон обиколи всички, тъй като не искаше да пропусне никого, и така и не успя да си поеме дъх доста след пет часа. Дотогава почти всички си бяха тръгнали, освен колегите от отдела му, които отдавна бяха преминали към разказването на забавни истории за него и случаите му, възползвайки се от последната възможност да се помайтапят за негова сметка.
	— И като стана дума за интересни случаи… партньорката ти от отдела за финансови престъпления така и не се появи — отбеляза Раян.
	— Какво е положението с нея така или иначе? — попита Джин.
	Раменете на Джон се напрегнаха.
	— Какво искаш да кажеш с това „положението с нея“?
	— Обвързана ли е? — попита Брандън направо.
	Джон се засмя, спечелвайки си малко време, преди да отговори, и видя, че и петимата мъже около него чакат със затаен дъх.
	Той хвърли кос поглед към Раян.
	— Не ми казвай, че и ти искаш да започнем с тези клюки сега.
	Раян сви рамене с усмивка.
	— Не бих отказал да узная дали е свободна. Говорих с нея само няколко минути, но… успя да ме впечатли.
	Нерационална вълна на собственическо чувство се надигна в гърдите на Джон.
	Всъщност да, излиза с някого. С мен.
	Естествено, не можеше да го каже. Първо, двамата с Джесика искаха да запазят личните си отношения в тайна. И второ, след утрешния ден това вече не би било вярно. Той щеше да е във Вирджиния и Джесика щеше да е свободна да излиза, с когото си поиска.
	Съмняваше се обаче, че би се забъркала с друг агент. Имаше сериозни притеснения за това, да излиза с колега, и на Джон му се щеше да вярва, че бе нарушила правилото си заради него, защото връзката между тях беше специална. Само че въпросите на колегите му изведнъж му напомниха, че и други мъже щяха да проявят интерес към Джесика — свестни мъже, като Раян, който би могъл да й предложи истинска връзка, не триседмична авантюра.
	Мъже, в които би могла да се влюби.
	Заповяда си да отпусне ръце, които, осъзна със закъснение, беше стиснал в юмруци зад гърба си, и им поднесе дипломатичен отговор.
	— Не ми е споменавала нищо за приятел.
	След като насочи разговора към друга тема, той се извини и си тръгна. Търсейки малко усамотение, отиде в коридора към тоалетните и извади мобилния си телефон. Беше му изключил звука по време на речта си и сега видя, че беше пропуснал обаждане от Джесика; имаше и два есемеса, съобщаващи му, че полетът й се беше забавил.
	Той набра номера й, тъй като искаше да получи пълна информация.
	Може би беше, защото най-сетне бе осъзнал, че утре си заминава. Или пък все още се чувстваше несигурен след разговора за Джесика с колегите от отдела му.
	Просто искаше да знае кога ще я види.


	Малко след като стюардесата помоли всички да приберат ръчния си багаж и да заемат местата си, телефонът на Джесика иззвъня.
	— Здравей. — От часове опитваше да се свърже с Джон. За съжаление, сега не беше сигурна с колко време разполагат, тъй че побърза да му съобщи първо най-важното. — Лошата новина е, че полетът ми беше забавен заради някакъв атмосферен фронт. Добрата новина е, че най-сетне съм в самолета и всеки момент ще излетим. Казаха, че ще кацнем в Чикаго в седем без пет. — Тя понижи глас, въпреки че бе успяла да се уреди със самостоятелно място и се съмняваше, че някой би могъл да я чуе през шума и суматохата на качващите се пътници. — Пропуснах прощалното ти парти, Джон… наистина съжалявам.
	Тъй като беше станала нещо като експерт по това, да разочарова хората заради работата си, тя се приготви да посрещне раздразнението му. Пък и си го заслужаваше — това беше важен ден за него, а тя го беше пропуснала.
	Вместо това той каза закачливо:
	— Превърна се в едно от онези партита, на които разказват компрометиращи истории за теб, а нали те познавам — ако беше тук, щеше да бъдеш изкушена да позабавляваш множеството с разказа за един двубой между нас в Академията. А не съм сигурен, че връзката ни би могла да понесе тази история да стана обществено достояние.
	Джесика се засмя. Господи, липсваш ми.
	Думите почти изскочиха от устата й, преди да ги спре.
	Леле. Това беше… доста сериозно чувство. Бяха думи, които една жена казваше на някого, с когото наистина излизаше. Не на мъж, който на следващия ден си тръгваше завинаги.
	Както беше правила през целия ден всеки път, щом тази мисъл изплуваше в главата й, Джесика потисна неприятното усещане в стомаха си и се съсредоточи върху настоящия въпрос.
	— Искаш ли да ме изчакаш у нас? Вече се обадих на портиера и му казах да те пусне, ако се появиш.
	— Не се притеснявай. Ще се отбия през бара на брат ми за една бира и ще те изчакам там, докато кацнеш. — Той смени темата. — Така и не ми каза как минаха нещата снощи. Преди всичко, добре ли си?
	При тези думи Джесика почувства как нещо в нея се разтапя.
	Закъсняваше (и то много) за последната му нощ у дома. Току-що беше пропуснала прощалното му парти. А той мислеше единствено за това, дали тя беше добре.
	Защото Джон Шепърд беше такъв човек. Наистина добър човек.
	Джесика погледна през прозореца, с внезапно свито гърло, опитвайки да се съсредоточи.
	Стегни се, заповяда си. Вероятно просто беше прекалено емоционална и изтощена от събитията през последните няколко дни.
	— Добре съм — отвърна, заповядвайки си да говори спокойно и уверено. — Обектът най-вече искаше да се разголи пред някого, който според него се намираше в уязвима позиция. Както сигурно се досещаш, някои части от него бързо се спаружиха, когато шестима мъже с бронежилетки и пушки нахлуха през вратата.
	Стюардесата й даде знак да си изключи телефона.
	— Трябва да затварям — каза Джесика. — След малко излитаме.
	— Ще поговорим повече, когато се прибереш. Искам да чуя остатъка от историята.
	— Тя като нищо ще надмине дори онази, когато бях камериерка в хотел.
	И като се сбогува, Джесика затвори и се загледа за миг в телефона си.
	Ще поговорим повече, когато се прибереш.
	При други обстоятелства (обстоятелства, при които Джон не си тръгваше завинаги на следващия ден) вероятно би било приятно да има някого като него, при когото да се завърне след изтощително разследване.
	Наистина приятно, всъщност.
	Поемайки си дълбоко дъх, тя си заповяда да се усмихне на петдесетинагодишния мъж от другата страна на пътеката.
	— За удоволствие или по работа отивате в Чикаго? — попита го.
	— Служебна конференция. Вие?
	— Прибирам се у дома. Работя в офиса на ФБР в Чикаго — отвърна тя.
	— ФБР? Леле. — Мъжът се изви заинтригувано към нея. — И как е?
	Отчаяните времена изискваха отчаяни мерки. Нямаше да престане да й задава въпроси през целия полет… а тя се нуждаеше именно от това.
	Нещо, каквото и да е, което да отвлече мислите й от Джон.


>	31

	Два часа по-късно обаче, Джесика определено беше на път да откачи. Както и всички останали пътници в самолета.
	Още една буря се беше разразила в мига, в който се насочиха към пистата. Тъй като не искаше да изгуби реда си за излитане, пилотът беше задържал самолета на пистата, с надеждата да тръгнат веднага щом небето се проясни. Ала когато бурята се усили още повече, изпратиха всички самолети обратно на терминала.
	— За съжаление, поради лоши метеорологични условия, от въздушен контрол отмениха всички полети до края на вечерта. — Служителката на авиокомпанията зад гишето имаше измъчен вид, докато повтаряше същото, което беше казала на петимата души на опашката преди Джесика. — Извинявам се за неудобството и на драго сърце ще ви запазя място за първия ни полет утре сут…
	— Не, трябва ми полет тази вечер — настоя Джесика. — С която и да било авиокомпания. Няма значение. Колкото и да струва. Жизненоважно е да стигна в Чикаго.
	Усилията на петимата пътници преди нея да си намерят друг полет се бяха увенчали с неуспех. Тя обаче имаше коз.
	Извади значката си на федерален агент. Никога не бе използвала професията си, за да получи каквото и да било — нито дори за да се отърве от глоба за неправилно паркиране. Ала тази вечер, стига да помогнеше, щеше да се възползва от нея, за да се качи на някой самолет, и още как.
	— Аз съм специален агент от Федералното бюро за разследване. Тази вечер трябва да бъда в Чикаго.
	Служителката на авиокомпанията поклати глава, поглеждайки едва-едва към значката й.
	— Наистина съжалявам. Ала не мога да направя нищо. Очаква се бурята да продължи поне още четири часа и всички полети от летището са отменени до края на вечерта.
	— Добре. Тогава ме сложете на някой полет от Шарлът. Или Чарлстън. Мъртъл Бийч. По дяволите, ще излетя от Атланта, ако се налага. — Прозвуча мъничко отчаяна дори в собствените си уши.
	— В Шарлът времето е същото, каквото е тук, и всички полети са отменени. А Чарлстън и Мъртъл Бийч са на повече от сто и петдесет километра оттук. Като се има предвид късния час, дори ако си вземете такси още сега, няма да успеете да хванете никой от полетите, излитащи тази вечер. — Изражението на служителката беше изпълнено със съчувствие. — Съжалявам, госпожо, ала се боя, че няма как да стигнете до Чикаго тази вечер.
	За миг Джесика просто остана на мястото си.
	— Но аз… непременно трябва да се прибера. Един приятел си заминава утре сутрин и трябва да го изпратя. Не знам кога отново ще го видя. Дали отново ще го видя.
	Тя преглътна, изправена внезапно срещу тази действителност.
	Изпъна рамене и посочи към компютъра.
	— Опитайте всички връзки, които имате. Не ме интересува дали ще ме качите на някой товарен самолет. Просто намерете начин да ме върнете у дома.
	Тази реч също не помогна.
	Не помогна и петнайсет минути по-късно, когато я повтори пред служителя на гишето за обслужване на клиенти.
	Беше в безизходица.
	Прокара ръка през косата си, заповядвайки си да се успокои, преди да се обади на Джон.
	— Полетът ти е отменен — тихо каза той, в мига, в който вдигна. — Вече видях.
	— Всички полети са отменени. Не мога да си тръгна оттук тази вечер. — Тя поклати глава. — Джон… толкова съжалявам. Дори не знам какво да кажа… не мога да повярвам, че това се случва. Макар че вероятно не би трябвало да се изненадвам. — Тя прехапа устни, насилвайки се да се пошегува. — Ако някога си се питал как се стигна дотам, да се разведа, мисля, че загадката вече е разрешена.
	— Недей — каза Джон. — Работата ни е такава, Джесика. Разбирам го.
	Тя също го знаеше. Ала точно в този момент това изобщо не й помагаше да се почувства по-добре.
	— Къде ще спиш тази нощ?
	— Ще ида у брат ми.
	Джесика кимна, не че той можеше да я види.
	— Могат да ми намерят място в полет, който пристига в Чикаго в осем и половина сутринта. Знам, че искаше да тръгнеш рано, но ако можеш да задържиш дотогава, наистина бих искала да се сбогуваме лично.
	— Е, не бих искал да си тръгна, без да си получа подаръка за довиждане. — Гласът му стана по-сериозен. — Мога да изчакам.
	Няколко мига по-късно Джесика затвори и се загледа през прозореца към пистата навън. Беше проверила прогнозата — очакваше се да вали още няколко часа. Да, времето би трябвало да се оправи до сутринта, но тя бе пътувала достатъчно, за да знае, че когато става дума за авиокомпании, няма никакви гаранции. А едно забавяне на сутринта би означавало, че ще изгуби шанса си да се сбогува с Джон.
	Не можеше да рискува това да се случи.
	Дърпайки куфарчето след себе си, тя се отправи решително към ескалатора и слезе на долното ниво. Тъй като времето беше от значение, тя отиде при първото отворено гише за наем на коли и извади шофьорската си книжка и кредитната карта.
	— Трябва ми кола — заяви на служителя зад гишето. — Както и адреса на най-близкия „Старбъкс“.
	Предстоеше й да шофира повече от хиляда и двеста километра — очакваше я дълга нощ.


	Междувременно, седнал самичък сред оживеното петъчно множество в „Шериданс“, Джон остави телефона си на бара, след като приключи разговора с Джесика.
	Проряза го остро разочарование, но той побърза да го потисне дълбоко в себе си.
	Може би така беше по-добре. През целия ден беше броил часовете, докато двамата с Джесика отново останат сами, а подобна привързаност беше опасна. Вероятно се беше сближил твърде много с нея и ако прекараха тази нощ заедно, на сутринта щеше да му бъде още по-трудно да си тръгне.
	Време бе да започне да поставя разстояние между тях. За свое собствено добро.
	Нейт се показа иззад бара, широко усмихнат.
	— Доста унило изражение за човек, на когото предстои да прекара нощта с момичето на мечтите си.
	Както винаги, брат му се появяваше в най-подходящия момент.
	— Няма да прекарам нощта с Джесика. Тя е в Южна Каролина до сутринта.
	Лицето на Нейт посърна.
	— Мамка му, Джон. Нямах представа. Какво е станало?
	Джон сви рамене.
	— Лошо време. Отменили са всички полети. Може ли да пренощувам при теб?
	— Естествено. — Брат му го погледна.
	— Стават такива неща, Нейт. Не е нужно да го обсъждаме надълго и нашироко.
	Джон отпи глътка бира.
	Нейт като че ли се канеше да добави още нещо. После обаче въздъхна и просто кимна.
	— Щом казваш.


>	32

	Зареждана от кофеин, енергична музика от телефона и силата на волята си, Джесика измина пътя до Чикаго точно за дванайсет часа и дванайсет минути. Знаейки, че се надпреварва с времето, тя остави взетата под наем кола пред блока си на аварийни светлини, профуча покрай портиера, Лутър, заклевайки се, че няма да се бави повече от няколко минути, и взе асансьора до своя етаж.
	Щом влезе в апартамента, си изми зъбите, освежи си набързо грима, така че да не изглежда напълно така, сякаш беше шофирала дванайсет часа и си облече дънки и тениска.
	Преди да излезе, грабна подаръчната торбичка от плота.
	Пусна есемес на Джон, за да му каже, че ще бъде при него след десет минути. В действителност й отне осемнайсет, последните осем, от които прекара, обикаляйки из квартала му, търсейки място, където да паркира. Най-сетне късметът й се усмихна, когато една кола освободи място срещу неговата сграда.
	Застанала на прага му, тя си позволи един миг, за да се стегне.
	Естествено, че беше горчиво-сладко да се сбогува с някой, който през последния месец и половина бе станал неин приятел… и дори нещо повече от приятел. Ала емоциите й трябваше да си останат там. За свое добро трябваше да бъде… трезвомислеща.
	Натисна копчето на интеркома и няколко секунди по-късно вратата избръмча и се отключи. След като се качи по стълбите на втория етаж, тя пое по коридора към апартамента му.
	Входната врата беше отворена.
	Прекрачи прага и завари Джон да затваря един кашон насред празната дневна. По всичко изглеждаше, че е готов да тръгва.
	От тази мисъл в стомаха й се загнезди тъпа болка и тя я прикри с усмивка.
	— Можеше да бъда крадец.
	— Крадците не натискат звънеца. — По дънки и тъмносиня тениска, той остави ролката тиксо върху кашона. — Значи успя да дойдеш.
	— Радостите на пътуването със самолет — пошегува се тя суховато.
	За миг между тях се възцари мълчание и Джесика изпита странното усещане, че той я изучава. Придавайки си небрежен вид, тя се огледа наоколо.
	— Значи това е апартаментът ти?
	Всички пъти, когато бяха заедно през последните няколко седмици (освен в Джаксънвил), той беше идвал в нейния апартамент.
	— Беше временно. Знаех, че съществува възможност да ме приемат в ОСЗ и отново да се наложи да се местя, така че не подбирах особено.
	— И ето че сега си тук.
	Крайчетата на устните му се извиха.
	— Ето, че съм тук.
	Ново мълчание.
	Е. Тя му подаде пликчето с подаръка.
	— И като стана дума…
	Джон го пое и се престори, че едва не го изпусна.
	— Какво си ми взела, топка за боулинг?
	— Гирички, за пътуването. — Тя вдигна дясната си ръка, сякаш се упражняваше с гира. — Не може да се появиш в Куантико, без да си точно толкова напомпан и мегамъжкарски, колкото останалите от ОСЗ.
	Той й хвърли поглед (много смешно) и бръкна в торбичката. При вида на двайсет и една годишния бърбън „Илайджа Крейг“ вдигна глава и я погледна удивено.
	— Джесика. Това е наистина хубав бърбън.
	Тя се изчерви.
	— Би могъл да я отвориш, когато завършиш ПУНО. Можеш да я споделиш с останалите от отряда. Сигурна съм, че дотогава всички ще сте готови за по едно питие.
	Джон погледна към бутилката и кимна.
	— Благодаря ти. Страхотно е. — Върна я в торбичката и я остави на пода до неголямата купчина кашони.
	Джесика се опита да звучи жизнерадостно.
	— Май си напълно готов за път.
	— Горе-долу. Остава само да сваля последните няколко кашона в колата си.
	— Спомена, че ще отседнеш в някакъв хотел близо до Куантико? — попита тя.
	— Само като за начало, докато си намеря нещо друго. Тъй като ще остана там известно време, не исках да прибързвам да си купя каквото и да е.
	Джесика кимна. Звучеше разумно. Та нали от днес Вирджиния официално беше неговият дом.
	Очите му срещнаха нейните.
	Докато го гледаше, нещо у нея омекна.
	— Толкова съжалявам за снощи. Всичко бях планирала — щях да те заведа на вечеря, за да ознаменуваме последната ти вечер в града.
	Той дойде по-близо.
	— Няма нищо. Случва се. Нали ти казах, разбирам. — Той се усмихна накриво. — Но пък направи услуга на брат ми. Даде му още дванайсет часа, в които да се шегува за това, как нося лилав клин и трико в „лагера за супергерои“.
	Джесика се засмя на картинката, която изникна в главата й.
	— Надявам се, че аз ще бъда първата, на която ще изпратиш снимка, ако това се случи.
	Той също се засмя, а после изражението му стана по-сериозно.
	— Ела тук. — Гласът му прозвуча дрезгаво, докато я претегляше към себе си.
	Когато ръцете му се обвиха около нея, притискайки я с всичка сила, очите й се наляха със сълзи. Разчитайки на уменията си на агент под прикритие, за да ги преглътне, тя си позволи още един миг, за да попие усещането от него.
	А после се отдръпна.
	— Е. Знам, че искаш да тръгваш, така че най-добре да си вървя.
	Той кимна.
	— Ще те изпратя до колата ти.
	Нейната кола. Естествено, нямаше представа, че беше шофирала цяла нощ във взет под наем автомобил. Несъмнено смяташе, че е пристигнала със сутрешния полет, както му беше казала снощи.
	Не че вече имаше някакво значение. Важното беше, че успя да стигне навреме, за да се сбогуват. Ала незнайно защо, докато стоеше с него сега, в последните им мигове заедно, усети, че мъничко се смущава от това, колко големи усилия бе положила, за да го види.
	Така че излъга.
	— Взех такси. Не исках да се притеснявам къде ще паркирам. — Отиде до вратата и се обърна. — Слушай, пази се там, здравеняко. — И като придаде игриво звучене на гласа си, тя хвана тениската му и я подръпна. — Знам, че става дума за ОСЗ, но то не означава, че трябва да нахлуваш във всяко място така, сякаш е скривалището в Пакистан, където се е сврял Бин Ладен.
	Джон поклати глава на шегата от онзи ден, когато инструкторът им го беше посъветвал да се поучи от нея.
	— Шест години по-късно и още си го спомняш.
	— Естествено, че си го спомням. Това бе любимият ми ден в Академията. — И за да прикрие потреперването на устните си, се надигна на пръсти и го целуна.
	— Довиждане, Джон — каза тихо.
	А после отвори вратата и си тръгна, по коридора и надолу по стълбите. Когато излезе на тротоара, продължи напред, подминавайки взетата под наем кола, в случай че Джон я гледаше през прозореца. Ако я видеше, щеше да се зачуди защо го беше излъгала, че е дошла с такси.
	Щеше да се върне за колата по-късно.
	Точно сега имаше нужда да се движи. Сърцето й препускаше и тя имаше чувството, че ако спре или забави крачка, ако направи каквото и да било, освен да продължи напред, съществува опасност да стори нещо невероятно глупаво.
	Така че продължи напред.


	Джон затвори вратата след Джесика.
	В продължение на няколко минути остана да стои там, с ръка на бравата.
	А после я пусна бавно. Обърна се и погледът му падна върху кашоните с вещите му.
	Трябваше да се махне оттук. Веднага.
	След като прибра кашоните в багажника на колата, заключи апартамента си за последен път. Остави ключовете в пощенската кутия за брат си, който щеше да дойде по-късно и да отвори на служителите от фирмата за почистване.
	След това се качи в колата си и запали двигателя. Подаръкът от Джесика лежеше на седалката до него — не искаше да го сложи в багажника, защото се боеше, че жегата може да съсипе бърбъна.
	Взе торбичката и я напъха под задната седалка, за да не я вижда.
	След това, стиснал челюст, включи на скорост и се съсредоточи върху пътя пред себе си.


>	33

	_Две седмици по-късно_
	Джесика прекрачи прага на „Омбра“, ресторант в квартал Андерсънвил в Чикаго, и зяпна, когато зърна Тара в едно от сепаретата до входната врата.
	— Господи, косата ти. Страхотна е — заяви, когато се приближи и поздрави приятелката си с прегръдка.
	Тара се престори, че позира. Някога дълга и вълниста, сега абаносовочерната й коса падаше до раменете й на етажи.
	— Подстригах я снощи. Имах чувството, че от цяла вечност не съм си сменяла прическата. — Тя плъзна поглед по костюма на Джесика, докато се настаняваха в сепарето. — Не ми казвай, че идваш от работа. В осем часа в петък вечер.
	Джесика седна насреща й.
	— Знам. Възложиха ми нов случай, който ми поглъща цялото време.
	— Така каза и миналия петък, когато те попитах дали искаш да излезем.
	— Така беше. Това е друг нов случай.
	— Леле. — Тара наклони глава на една страна. — Напоследък май доста работиш.
	— Нали знаеш какво казват: „Правосъдието никога не спи“. — И като намигна, Джесика смени темата. — Ами ти? Как върви работата тези дни?
	Също като Джесика, Тара се бе отказала от адвокатската практика малко след като се дипломира, и сега работеше в отдела за подбор на юристи в една малка компания. Известно време двете говориха за работа, а после Джесика я попита как вървят нещата с най-новия симпатичен тип, с когото Тара си пишеше в Тиндър.
	— Аз бях дотук — заяви Тара и извади телефона си. — Цяла седмица си чатихме и всичко като че ли вървеше отлично. А тази сутрин той ми прати съобщение, че снощи ме сънувал и се събудил ето така… Ти вдигна телефона, показвайки на приятелката си снимки на мъжка ръка, обвита около еректирал пенис.
	Ало.
	— Просто ти го изпрати ни в клин, ни в ръкав?
	Тара остави телефона си на масата.
	— О, да. Защото очевидно в наши дни, когато една жена каже; „Хей, струваш ми се готин, защо не се видим на кафе“, то очевидно означава: „Загоряла съм за секс, моля те изпрати ми снимка на пениса си“. А най-гадното е колко нормални изглеждат в началото и аз си казвам: „Хей, може би наистина би могло да се получи нещо между нас; може би по някакво чудо съм открила нормален, необвързан трийсет и няколко годишен мъж“. А после, бам, снимка на пенис. — Тара млъкна, когато сервитьорката спря до масата им. — Извинявам се, тъкмо изнасях гневна тирада.
	— Тиндър? — попита сервитьорката.
	Тара се обърна към Джесика.
	— Виждаш ли? Радвай се, че не го използваш. Мисля, че предпочитам да остана сама до края на живота си, отколкото да продължа да се унижавам с тези гадости.
	Джесика се усмихна на сервитьорката.
	— Ще ни препоръчате ли вино? Кое можете да ни налеете възможно най-бързо?
	След като си поръчаха напитки и предястия, Тара смени темата.
	— Е, кажи ми какво става с Джон.
	Подготвена за подобен въпрос, Джесика сви рамене.
	— Няма го. Замина за Куантико преди две седмици.
	— И как се справяш ти с това?
	— Добре съм. — И тонът, и изражението на Джесика бяха спокойни. — Не е като заминаването му да беше изненада.
	— А как е той? В Куантико, имам предвид.
	Джесика не отговори веднага — този въпрос не беше очаквала.
	— Всъщност не съм говорила с него. Но съм сигурна, че е добре.
	Тара повдигна вежди.
	— Не каза ли, че този Отряд за спасяване на заложници бил голяма работа? Не си ли любопитна да научиш как върви?
	— Наистина е голяма работа. Ала вярвай ми, ако някой може да се справи, това е Джон Шепърд. Той е от онези, които са добри във всичко.
	— Подобни хора са направо нетърпими, нали?
	Джесика се засмя.
	— Понякога. Макар че, професионално погледнато, съвсем не е лошо качество у един партньор.
	— Действително. Но ако е чак толкова добър, може би не е съвсем лошо, че си замина. — Тара се ухили. — Сега не е нужно да се конкурираш с него, за да бъдеш звездата на офиса.
	Джесика се усмихна, знаейки, че приятелката й се шегува.
	— Именно. Добре, че се отървах.
	А после, най-неочаквано очите й се напълниха със сълзи.
	Тя побърза да извърне поглед и се прокашля.
	Тара се наведе и стисна ръката й.
	— О, Джес. Съжалявам. Просто се опитвах да се пошегувам. Мислех си, че това правим, когато става дума за теб и Джон.
	— И действително това е, което правим — заяви Джесика твърдо.
	Да, сбогуването с Джон беше по-трудно, отколкото бе очаквала. И да, може би работеше повече от обикновено, за да отвлече мислите си от него. Така да бъде, щом нямаше друг начин.
	Джон си беше заминал. Такава бе реалността и тази тъга, която я преследваше, трябваше да си отиде. Като сива, утринна мъгла, задържала се дълго след обяд, тя просто трябваше да се разнесе.
	— Ще се оправя — добави, виждайки несигурното изражение на Тара. — Наистина. Шегувай се на воля.
	Тара помисли над това и кимна.
	— Добре.
	Разрешили този въпрос, те се облегнаха в столовете си, докато сервитьорката оставяше чашите им с вино на масата. По леко смутеното й изражение се досетиха, че трябва да бе чула последната част от разговора им.
	— Кълна се, обикновено не сме толкова мелодраматични. Просто ни хванахте в доста особен ден — обясни Джесика.
	Сервитьорката се засмя.
	— Няма проблем. Ще се върна след няколко минути.
	След като тя си тръгна, Тара удържа на своята част от уговорката и продължи да говори само за леки, забавни неща.
	— Е, предполагам, че преди Джон да замине, сте правили страстен секс за сбогуване.
	Джесика поклати тъжно глава.
	— За съжаление, не. Бях в Южна Каролина по работа и в нощта, когато трябваше да се прибера, имаше силни бури и всички полети бяха отменени.
	— Ама че гадост. Поне от авиокомпанията настаниха ли те в хотел?
	— Всъщност не прекарах нощта в Южна Каролина. Взех кола под наем и се прибрах в Чикаго.
	Тара примига.
	— Шофирала си от Южна Каролина? Колко време ти отне? Четиринайсет часа?
	— Дванайсет часа и дванайсет минути — заяви Джесика гордо. Ако не друго, поне бе стигнала наистина бързо.
	— Дванайсет часа и дванайсет минути. В буря.
	— Ако трябва да бъда максимално точна, до Тенеси бурите вече бяха преминали. Но иначе, да.
	Тара я погледна в очите.
	— И всичко това, само за да се видиш с Джон.
	Директността на коментара за миг хвана Джесика неподготвена. После обаче тя издаде пренебрежителен звук.
	— Е… просто исках да се прибера. Предполагам, че част от това бе и желанието да го видя. Все пак сме приятели. — Тя отпи глътка вино, опитвайки се да си придаде небрежен вид.
	— Хмм. Добре.
	Виждайки как крайчетата на устните на Тара се извиха нагоре, Джесика въздъхна.
	— Не прави голяма работа от това.
	— О, миличка, изгуби тази битка в мига, в който каза, че си шофирала цяла нощ, просто за да се сбогуваш с него.
	— Бях му купила подарък. Бутилка страшно хубав бърбън. Не исках да отиде нахалост. — Виждайки, че при тези думи Тара се усмихна по-широко (е, добре де, дори тя не можеше да пробута това), Джесика опита с по-прагматичен подход. — Виж, може и да означаваше нещо. Ала не е нужно да означава всичко. Джон е във Вирджиния. Аз съм тук. Това е положението. — Тя изгледа приятелката си подчертано. — И преди да кажеш онова, което виждам, че умираш от желание да кажеш, не забравяй, че не е като да ми е загрял телефона от обаждания през последните две седмици. Не съм го чувала нито веднъж, откакто замина.
	— Може би вехне по теб и избягва ситуацията така, както и ти.
	Внезапно пламъче на надежда лумна в Джесика. Заповядвайки си да остане рационална, тя побърза да го стъпче.
	— Не вехна.
	— Джон знае ли, че си шофирала цяла нощ, за да го видиш?
	Джесика поклати глава.
	— Сутринта, когато се сбогувахме, нямахме много време. Пък и не ми се искаше да му кажа.
	Тара наклони глава на една страна, придобила любопитно изражение.
	Джесика се намръщи.
	— Какво?
	— Ако си говорим хипотетично — започна Тара и Джесика простена.
	— О, не, не и това.
	Тара не й обърна внимание.
	— Няма ли начин да заобиколиш правилата за трансфера на ФБР? Не могат ли да направят изключение за страшно добри агенти под прикритие с първокласна служебна характеристика?
	— Не ми задаваш сериозно този въпрос заради мъж, с когото спах в продължение на две седмици, нали?
	— Южна Каролина, Джес. Това е колко, на седем щата оттук?
	— Шест. Три, от които са съвсем малки.
	— Освен това го познаваш много повече от две седмици. Е, хайде. Има ли изключение от правилата за трансферите? — настоя Тара.
	— Не. Минимум две години, преди да мога дори да помоля да ме преместят.
	— О. — Раменете на Тара увиснаха. — По дяволите.
	Между тях легна мълчание. Джесика знаеше, че би трябвало да остави разговорът да замре. Наистина би трябвало.
	Нещо обаче я накара да продължи.
	— От друга страна, офисът във Вашингтон е онзи, в който е най-лесно да си намериш място като специален агент. Пълен е с хора, които са там, не за да работят, а защото искат да се изкачат в йерархията. Така че, макар да не бих могла да се прехвърля официално, поне не и през следващите две години, навярно бих — бих — могла да се уредя на ВН. Говорейки хипотетично — побърза да добави тя.
	— Какво е ВН? — попита Тара.
	— Временно назначение.
	— Разбирам. — Пламъчето се беше завърнало в очите на Тара. — А… Вашингтон е близо до Куантико, нали?
	— На около четирийсет километра.
	Пламъчето се бе превърнало в широка усмивка.
	— Значи все пак има начин, ако с Джон поискате да опитате.
	Джесика разпери ръце. Не можеше да повярва, че дори водят този разговор.
	— Ами… строго погледнато, да. Но това не е добър вариант. Първо, за нищо на света не бих помолила за временно назначение, преди да съм била в Чикаго поне една година. Не мога непрекъснато да искам да ме местят насам-натам. Ще си помислят, че само създавам проблеми.
	— Е, добре, значи имаме някои въпроси, свързани с офисната политика, които трябва да разрешим. И все пак, става въпрос за едногодишна раздяла между вас, вместо за две или три години.
	— Поне една година, и то година, през която почти няма да имаме възможност да се чуваме, да не говорим пък да се виждаме. На него му предстоят месеци на интензивна подготовка в Куантико, а след това ще го изпращат в различни специализирани тренировъчни лагери из цялата страна. — Джесика се посочи с пръст. — Пък и моята работа не е от онези, в които си тръгваш от офиса в пет следобед, свободен като птичка. Как се предполага да съградим връзка с всичко това? Та аз не можах да спася брака си с работен график, който не беше и наполовина толкова натоварен.
	— Не би било лесно — съгласи се Тара.
	Джесика продължи, почти без да я чува.
	— И всичко това, ако приемем, че бих поискала да се преместя във Вашингтон. Че бих поискала да оставя своя дом, въпреки че ми харесва отново да съм близо до семейството си и до теб. И въпреки че кариерата ми върви отлично тук, в Чикаго.
	— Това са доста неща, от които да се откажеш. Мъжът, който си заслужава всичко това, трябва да е наистина специален.
	Джесика я погледна изпитателно.
	— Защо толкова искаш да го направя? Ти беше тази, която ме убеждаваше да се позабавлявам с господин Съвсем неправилния.
	— Не го подкрепям. По дяволите, изобщо не искам да се местиш във Вашингтон. — Тара въздъхна. — Не знам, може би просто ме хвана в особено настроение, след като тази сутрин налетях на поредния задник в Тиндър. Ала като човек, който има богат опит с онова, което можеш да очакваш там навън, мога да ти кажа, че да откриеш някой, който те прави щастлива, който те разбира и уважава, е нещо специално. И навярно просто ми се иска да вярвам, че когато двама души изпитват нещо подобно един към друг, ще намерят начин то да се получи.
	Джесика не отговори веднага, а после се размърда неловко на мястото си.
	— Исусе, получаваш една снимка с пенис и ето че изведнъж ставаш сантиментална като филм на „Холмарк“.
	Тара се засмя.
	— Ами не ми обръщай внимание. Нали бездруго говорим хипотетично?
	— Да. — Думата прозвуча малко несигурно, така че Джесика я повтори, този път по-убедително. — Да.


	В понеделник сутринта Джесика пристигна рано-рано в офиса на ФБР. През целия уикенд след разговора с Тара се беше чувствала малко особено и нямаше търпение да се върне към познатата рутина на работата.
	В офиса беше сравнително тихо — повечето от колегите й все още не бяха дошли. Тя отговори на няколко имейла, докато си пиеше кафето, а после, както правеше всяка сутрин през последните две седмици, отключи най-горното чекмедже на бюрото си, където държеше телефона на Ашли — онзи, който беше използвала в разследването в Джаксънвил.
	Предишната седмица Лийвит й беше изпратил имейл, в който й съобщаваше, че от прокуратурата бяха отнесли случая до върховното жури и са повдигнати обвинения срещу кмета, както и срещу осмината предприемачи, които бяха давали подкупи. Лийвит очакваше арестите да бъдат извършени всеки момент, веднага щом бъдат изчистени последните подробности. Тъй като планът бе да арестуват Блеър и предприемачите едновременно, операцията щеше да бъде грижливо координирана и да включва четирийсет и пет агенти, разделени на петчленни екипи.
	Тя включи телефона, очаквайки да намери същото, което намираше всяка сутрин през последните две седмици — нищо. Този път обаче откри, че има едно неприето обаждане и ново съобщение на гласовата поща.
	От личния номер на Блеър.
	Изслуша го два пъти, а после грабна личния си телефон и набра номера на джаксънвилския офис.
	— Седнал ли си? — попита, когато Лийвит вдигна.
	— Да… защо?
	— Мисля, че няма да е зле да задържите ареста на Блеър.


>	34

	На следващия ден, на повече от хиляда километра оттам, Джон и още шестима души от отряда му бяха строени на брега на река Джеймс, на няколко километра южно от залива Чесапийк.
	Том Уотс, техният координатор в ПУНО, стоеше пред тях и им даваше нареждания. С отсечения си, рязък тон, той им каза, че всеки, който не иска да вземе участие в това упражнение, може да си остане на брега.
	Джон си размени скришом поглед с мъжа до себе си, Тони Ривера, специален агент от Невада. Въпреки че упражнението беше представено като избирателно, и той, и останалите отлично знаеха, че това бе поредният тест. Скокът в река Джеймс беше ежегодна традиция в ПУНО, ритуал на посвещаването за всички в ОСЗ.
	Никой новак не би изгубил уважението на колегите си, избирайки да не участва в него.
	Задачата, така, както беше обяснена от Уотс, бе достатъчно ясна: да се покатерят по въжена стълба на двайсет метра височина до планшира на един стар товарен кораб, закотвен в реката, да изчакат сигнала му и да скочат.
	— Дръжте пръстите на краката си насочени надолу, а тялото — изпънато и стегнато. Приземите ли се неправилно, ще бъде като да се блъснете в тухлена стена със скорост седемдесет километра в час. Няма да е приятно. — Уотс кимна към Тони. — Ривера, ти си пръв. Шепърд, ти си след него.
	Те се отправиха към кораба, разменяйки си добронамерени закачки и шеги. Според традицията, скокът им щеше да бъде оценен, така че те бяха надъхани от състезателния дух и адреналина.
	Колегите на Джон идваха от всички краища на страната и преди да постъпят във ФБР, бяха имали най-различни професии: цивилен инженер, специалист по наблюдение и подслушване, сержант от морската пехота, агент от имиграционно и митническо наблюдение, ченге и поет от военновъздушните сили. Бяха солидна група, всички до един самоуверени, атлетични и извънредно способни. Досега се разбираха отлично, което беше добре, като се има предвид, че прекарваха по шестнайсет часа на ден заедно.
	Дните им започваха точно в пет сутринта, когато Уотс ги прекарваше през поредица упражнения за пъргавина, бягане на дълго разстояние, високоинтензивни интервални тренировки и схватки в тясно пространство. Следобедите обикновено прекарваха на стрелбището, където се обучаваха в стрелба с най-различни бойни оръжия, а след вечеря имаха лекции. В допълнение към всичко това, през следващите осем месеца им предстояха няколко специализирани обучения: нахлуване в сгради с помощта на експлозиви, връзване на възли, катерене и спускане по въже, работа сред пламъци в „горещата къща“, високоскоростно шофиране и охрана на високопоставени личности.
	Всеки ден Джон и колегите му биваха поставяни на изпитание. Инструкторите им ги довеждаха до предела на силите им и отвъд него, очаквайки от тях да бъдат по-бързи, да бягат по-далеч, да издържат по-дълго, да стрелят по-добре и да си имат доверие да поемат повече рискове. Дните не бяха лесни, ни най-малко, ала в ОСЗ нямаше място за оплаквания. Те до един се бяха кандидатирали по собствено желание и както им напомняха често, никой не ги спираше да си тръгнат. Готвеха се за ситуации на живот и смърт и не беше приемливо нищо по-малко от пълна отдаденост на екипа.
	Така че Джон им даваше точно това.
	Така, както беше направил с подбора и при рейнджърите, той се хвърляше с цялото си същество във всяка задача, тренировка и предизвикателство. През тези шестнайсет часа на ден той се напрягаше, физически и умствено, до пълно изтощение. И действително го усещаше. Всяка нощ, когато се върнеше в апартамента, който си беше наел временно, и се пъхнеше в леглото, тялото го болеше, насинено и молещо се за сън. Би трябвало да заспи на мига, мъртъв за целия свят в продължение на часове. Вместо това той лежеше буден в тъмното, неспокоен и напрегнат.
	Така че на следващата сутрин започваше отначало и даваше още повече от себе си.
	Джон се върна към настоящето, когато Ривера потъна във водата с плисък. Той и останалите нададоха възторжени викове, когато главата на Ривера изскочи над водата няколко секунди по-късно. Неколцина гмуркачи от ОСЗ, които бяха в реката в една моторна лодка, заедно с Уотс, извикаха оценката на Ривера.
	А после беше ред на Джон.
	Той се изкачи по въжената стълба, покатервайки се до планшира на кораба. Никога не бе имал проблем с височините, така че когато стигна до върха, плъзна поглед по открилата се гледка, докато оправяше закопчалката на каската. Река Джеймс се простираше в продължение на километри, бреговете й бяха обрасли с дървета, които тъкмо започваха да се прошарват с есенни багри. Оттук не можеше да чуе останалите от групата, които си приказваха на брега, нито пък Уотс и екипа гмуркачи в лодката — всичко беше тихо и спокойно.
	Наистина спокойно, всъщност.
	Докато стоеше на ръба на планшира и чакаше сигнала на Уотс, Джон си позволи един миг, за да осмисли всичко това. Преди шест години беше дошъл в Куантико с намерението да се озове тук, на това място. Мъжете в лодката, другарите му на брега, останалите агенти в комплекса на ОСЗ бяха най-добрите сред най-добрите, част от екип, братство, които по време на подбора го бяха преценили и бяха решили, че е достоен да се присъедини към техните редици.
	Пое си дълбоко дъх и зачака да го изпълни удовлетворение от постигнатото.
	Вместо това, докато си стоеше там, на двайсет метра над водата, в главата му прозвуча гласът на брат му.
	Ако Джесика си търсеше нещо по-сериозно, можеше да заминеш за Куантико с мисълта, че е възможно да си имал шанс с нея.
	— Мамка му — промърмори Джон.
	А после, виждайки сигнала на Уотс, се стегна и вперил поглед в хоризонта напред, скочи.


	В съблекалните в комплекса на ОСЗ настроението на новобранците беше обяснимо високо след скока в реката. Докато се преобличаше, Джон се шегуваше, заяждайки се, като всички останали, с резултатите на другите. Уменията му като агент под прикритие се оказаха адски полезни в този момент — в очите на всички той изглеждаше спокоен и отпуснат, както обикновено.
	Вътрешно обаче, беше бесен и здравата се ругаеше.
	Не беше напълно сигурен накъде бе поел умът му на кораба, ала знаеше, че това не беше нито мястото, нито времето да се разсейва. След обяда той и останалите от отряда му щяха да се натоварят в един хеликоптер Блекхок за упражнение по спускане с въже и той трябваше да бъде максимално съсредоточен.
	Каквото и да се случваше (или по-точно — да не се случваше) в личния му живот, трябваше да почака. Докато беше тук, в Куантико, екипът беше на първо място. Точка по въпроса.
	След като си нахлузи тениската, взе телефона от шкафчето и по навик го погледна, преди да го напъха в джоба на панталона си.
	Неочаквано откри, че има ново съобщение от Лийвит.
	— Идваш ли? — попита Ривера, докато излизаше от съблекалнята заедно с останалите момчета, за да отиде на обяд.
	— Ей сега. — Без да вдига глава от телефона си, той прегледа набързо съобщението на Лийвит.
	Очевидно имаше някакво развитие в случая Блеър и джаксънвилският агент искаше да знае дали ще е свободен по някое време през деня за конферентен разговор с него, агент Тод и двамата прокурори, които щяха да водят процеса срещу кмета и предприемачите.
	Джесика също щеше да участва в разговора.
	Джон приседна на една от пейките в притихналата съблекалня и отново прочете съобщението на Лийвит, мъчейки се да прозре каквато и да била допълнителна информация за онова, което се случваше в разследването. Миналата седмица беше получил имейл от Лийвит, който му съобщаваше, че върховното жури беше повдигнало обвинения срещу Блеър и предприемачите, и беше предположил, че следващият път, когато чуе за случая, щеше да бъде по Си Ен Ен, след като се разчуеше, че кметът на Джаксънвил и осмина видни местни бизнесмени са били арестувани в скандал с корупция и подкупи.
	Ала ето че очевидно имаше някакво „развитие“.
	Поколеба се за миг дали да не изпрати съобщение на Джесика. „За какво става дума?“, би могъл да я попита небрежно. Ала тогава тя почти сигурно щеше да го попита как вървят нещата в ОСЗ, щяха да си разменят няколко съобщения и тя вероятно щеше да каже нещо дръзко и саркастично, което щеше да му напомни за всички мигове, които през последните две седмици си беше скъсал задника, мъчейки се да не си спомня.
	По-добре да запази разстоянието между тях.
	Взел това решение, той натисна „Отговори на всички“ и написа:
C>
	Какво ще кажете за 6 часа стандартно източно време?
C$
	По време на почивката за вечеря преди лекцията Джон отиде в класната стая, която в момента беше празна. С телефон в ръка, той се настани на един от столовете и отвори имейла, който Лийвит беше изпратил на всички, с телефонния номер за конферентното обаждане.
	Избра го, даде името си след сигнала и изчака да го свържат с останалите.
	— Джон! — поздрави го Лийвит незабавно. — Радвам се, че успя да се включиш. Как я караш в ПУНО?
	— Бива. Попитай ме обаче отново, когато започнем тренировките в огън — пошегува се Джон и се улови, че се ослушва за гласа на Джесика в последвалите смехове.
	Хм. Може би все още не се беше свързала.
	— Е, всички оценяваме това, че ни се обади толкова бързо — продължи Лийвит. — Сигурен съм, че си страшно зает в Куантико, така че ще се опитам да го направим възможно най-бързо. Агент Тод също е тук, а Марк Дъфи и Кристин Лефлър ще се включат в разговора от прокуратурата. Както споменах в имейла си, те оглавяват екипа на обвинението. За съжаление, на Джесика й изскочи нещо в последния момент, така че няма да може да се включи. Нещо с промяна в графика на делото по един от старите й случаи, така че се наложи да лети за Лос Анджелис.
	О. Е, това… вероятно беше за предпочитане. Джон искаше да запази дистанция и ето че я беше получил.
	— Съжалявам да чуя, че няма да се присъедини към нас — каза, преди да поздрави двамата прокурори и да размени някоя и друга любезност с тях.
	А после Лийвит започна по същество.
	— Е, Джон, налага се да те информираме за едно-две неща. Вече знаеш, че миналата седмица върховното жури реши да повдигне обвинения срещу кмета Блеър и осмината предприемачи. Планът ни беше да арестуваме и деветимата тази седмица. Всъщност тъкмо бяхме уточнили всички подробности, когато Джесика ми се обади вчера сутринта и ми съобщи, че Блеър се е свързал с нея през уикенда. Очевидно е решил, че Ашли и Дейв са кокошки, снасящи златни яйца, и сега се опитва да си уреди още нещо. Този път се е прицелил в онзи втори ресторант, който му споменахте — кварталното американско бистро на принципа „от фермата до масата с гастрономски бъркани яйца“.
	— Все още смятам, че някой наистина трябва да отвори такъв ресторант — обади се Тод и всички се засмяха.
	— В съобщението, което й оставил през уикенда, Блеър казал, че знае място, което би било съвършено за бистрото — изоставена сграда в историческия квартал Сан Марко — продължи Лийвит. — Когато Джесика му върнала обаждането и изразила интерес, Блеър я уверил, че може да го купи страшно изгодно. И действително е така — проверихме адреса, който й е дал, и сградата действително се предлага на цена, по-ниска от пазарната.
	Джон дълбоко се съмняваше, че Блеър беше казал на Ашли за това, заради доброто си сърце.
	— Къде е уловката?
	— Уловката — отвърна Лийвит, а в гласа му се прокрадна нотка на възбуда, — е, че за да бъде използвана като ресторант, сградата се нуждае от ново райониране от Комисията за контрол върху използването на земята.
	А.
	— Нека отгатна. Блеър е готов да помогне с това. Срещу съответното заплащане, разбира се — предположи Джон.
	— Не го каза в прав текст по телефона, но определено това беше подтекстът — отвърна Лийвит. — Спомена за пицарията и винения бар и каза, че не вижда причина проблемите с районирането на този втори имот да не бъдат разрешени също толкова лесно.
	Марк, един от прокурорите, се намеси:
	— Това е нещо ново за Блеър. Ако правилно се досещаме накъде бие, за първи път сам си иска подкуп. Досега винаги Морано е уреждал сделките. В дело за корупция като това, е логично да очакваме адвокатите на Блеър да твърдят, че е бил подведен. Не вярвам, че подобна защита би успяла, но с Кристин не вземаме нищо за даденост. Блеър е изключително популярен кмет — ако дори един от съдебните заседатели се хване на някаква изсмукала от пръстите история, че от ФБР са го подвели и че е бил подлъган да приеме подкуп, ще имаме проблем.
	Кристин, другият прокурор, също се включи:
	— Но ако разполагаме с доказателство как Блеър лично си иска подкуп, това окончателно ще лиши защитата от възможността да твърди, че е бил подведен. Като се има предвид колко ценно би било подобно доказателство, Марк и аз, както и агенти Лийвит и Тод, смятаме, че си заслужава да възобновим разследването. Вчера го обсъдихме с агент Харлоу и тя ще се срещне с Блеър.
	Джон застина.
	— Кога?
	— Ще обядва с него тази събота — отвърна Лийвит. — А след това Блеър иска да я закара до имота в Сан Марко, за да й го покаже.
	Бас държа, че иска да й го покаже, помиеш си Джон сухо.
	— Очевидно всички се вълнуваме от това развитие на случая — каза Марк. — То е признание за работата, която свършихте с агент Харлоу. Ако не бяхте спечелили доверието на Блеър за толкова кратко време, сега нямаше да имаме късмета да се намираме в тази позиция. — Той се прокашля. — Съществува обаче малък проблем. Докато прослушвахме записите на срещите ви с Блеър, двамата с Кристин забелязахме, че кметът подхвърля намеци от личен характер на агент Харлоу.
	— Това е „флиртуване“, казано на юридически език — пошегува се Кристин. — Знаем, че четиримата сте обсъдили как да се справите с тази ситуация и сме съгласни с решението ви. Съществува обаче известно притеснение, че Блеър може да стане по-настоятелен. Което би могло да постави агент Харлоу в неловка ситуация.
	Джон отвори уста, за да каже, че биха могли да поставят агент Харлоу в каквато и да било ситуация и тя пак ще направи онова, което трябва да бъде направено, но Марк го изпревари.
	— Имаме пълно доверие в способността на агент Харлоу да се справи с подобна ситуация. Но вярвам всички ще се съгласим, че най-добре би било изобщо да не я поставяме в подобно положение. — Той замълча многозначително. — Също като преди, ако на срещата й с Блеър присъства още някой, това ще накара Блеър да се придържа към деловия тон.
	— На този етап не бихме могли да вкараме друг агент — намеси се Кристин. — Това ще го направи подозрителен. Не можем да използваме и Морано. Блеър нарочно го изхвърли от играта. Така че, ако на съботната среща присъства още някой, това ще трябва да си ти.
	Възцари се мълчание, докато всички чакаха отговора на Джон.
	За миг той не каза нищо. Строго погледнато, в случая нямаше конфликт на интереси — дори на обучаващите се в ПУНО им отпускаха по някой и друг свободен уикенд и по една случайност, единствените му планове за тази събота бяха да отиде да си търси жилище. Въпреки това Лийвит и двамата прокурори искаха много от него и те го знаеха. Сега Джон беше част от ОСЗ и отговорността и отдадеността му бяха към Отряда. Работата под прикритие, Джесика и разследването на Блеър бяха част от миналото му, от живота, който беше оставил зад себе си.
	Сякаш прочел мислите му, Лийвит се обади:
	— Даваме си сметка, че искаме много от теб, сега, когато си в ПУНО. Ако не можеш да го направиш, ще те разберем, Джон. Всъщност Джесика ме накара да й обещая, че ще ти предам съобщение от нея: каза, че може да се оправи с Блеър и сама, ако се наложи, и че владее наистина добра хватка с краката, с която ще го задържи под контрол. Предполагам, че това е някаква шега между вас двамата.
	Нещо в Джон омекна и той се усмихна против волята си.
	— Да.
	И в този миг осъзна как трябва да постъпи.
	Вече може и да не беше специален агент, може и да имаше нов живот в Куантико, ала двамата с Джесика бяха партньори в това. Бяха започнали разследването заедно и сега, в тази последна среща с Блеър, щяха да го приключат заедно.
	И така, взел решение, той даде отговора си на Лийвит и останалите.
	— Ще си резервирам полет за тази вечер.


>	35

	Седнала сама на една маса в дъното на „Александърс Грил“, препълнен ресторант в Джаксънвил Бийч, Джесика си пое дълбоко дъх, за да успокои нервите си.
	Кметът Блеър щеше да пристигне всеки момент, ала не това бе причината в стомаха й да пърхат пеперуди. Знаеше как да се оправи с Патрик Блеър, наясно бе точно какво трябва да получи от него по време на тази среща. Предстоеше им приятен обяд с цял куп ухажване, малко приказки по работа и познавайки Блеър, известна доза не особено завоалирано флиртуване от негова страна. След обяда щяха да отидат да разгледат имота, който той беше намерил за втория ресторант на Ашли и Дейв, където, след като разгледат сградата, те щяха да се съгласят, че това действително бе съвършеното място за тяхното бистро.
	Джесика се съмняваше, че ще е нужно кой знае колко насърчаване, за да накара Блеър да каже направо условията си. В допълнение към навика да се хвали за това, как можел да направи всичко в „своя“ град, той беше станал по-алчен и по-дързък, и вярваше, че е открил възможност да пъхне в джоба си още петдесет бързи хилядарки. Щеше да изгаря от нетърпение да задвижи нещата — в това Джесика изобщо не се съмняваше.
	Онова, за което не беше чак толкова сигурна, бе мисълта отново да види Джон.
	Когато по-рано тази седмица Лийвит и Тод й съобщиха, че от прокуратурата искат да възобновят разследването и че възнамеряват да попитат Джон дали може отново да поеме ролята си, тя бе отговорила така, както би трябвало, както би го сторил всеки друг специален агент на нейно място.
	— Ако Джон може да го вмести в графика си в ПУНО — казала бе небрежно, — ще се радвам и той да се включи в забавлението.
	Честно казано, изобщо не беше вярвала, че той ще се съгласи. Предположила бе, че заедно с останалите момчета от ОСЗ ще е прекалено зает в Куантико, катерейки се по обвити в пламъци сгради само с кутретата на краката си, играейки си със светошумови гранати и тичайки насам-натам с каските си с малки храсти за камуфлаж отгоре. И за да му покаже, че не храни никакви лоши чувства, че разбира и уважава факта, че той си има други задължения, дори му беше предала една от техните шеги чрез Лийвит.
	Ала ето че сега отново работеха заедно.
	Или поне щяха да работят заедно, веднага щом Джон дойдеше.
	Появила се беше малка засечка — полетът му от Вирджиния закъсняваше и в резултат той щеше да се забави с десетина минути за срещата с Блеър. Самата тя беше в самолета, когато Джон откри, че неговият полет ще закъснее, а докато тя кацне, той вече беше във въздуха, ала с помощта на множество имейли с Лийвит и Тод бяха успели да измислят история, която да обясни защо Дейв и Ашли не бяха пристигнали заедно от Чикаго.


	От професионална гледна точка закъснението не беше никакъв проблем — Джесика просто щеше да си побъбри с Блеър, докато Джон се появеше. От лична гледна точка обаче то означаваше, че няма да има възможност да остане насаме с Джон преди обяда, за да се опита да разчете какво става в главата му, преди двамата да се превърнат в Ашли и Дейв.
	Въпреки че какво се бе надявала да прочете у него, ако беше имала тази възможност, бе въпрос, срещу който не бе сигурна, че е готова да се изправи.
	Очевидно, най-лесният вариант бе, видеше ли го, да почувства нещо като… топла привързаност. Това открай време беше планът — да се разделят като приятели. След като приключеха нещата с Блеър, можеха да изпият по едно питие, преди всеки от тях да се качи на самолета си, вдигайки шеговита наздравица, задето най-сетне наистина бяха приключили с този случай. Той щеше да й разкаже за ОСЗ, тя щеше да го подкачи за това колко му беше пораснала работата, а после щяха да се прегърнат (вероятно мъничко по-дълго, отколкото бе нужно, просто така) и всеки отново щеше да поеме по своя път.
	Прагматикът в нея беше голям привърженик на този сценарий. Всъщност цяла седмица се молеше за него.
	Ала нещо по-дълбоко в нея, глас, който се опитваше да заглуши от онази сутрин, когато се беше сбогувала с Джон, отново и отново я питаше какъв бе планът й, ако, когато го видеше, почувстваше нещо повече от топла привързаност.
	Простичката, плашеща истина бе, че нямаше никаква представа.
	Другата простичка истина бе, че за момента се налагаше да забрави всички други плашещи истини и възможни сценарии.
	Защото беше време шоуто да започне.
	Почитаемият Патрик Блеър прекрачи прага на ресторанта, придружаван от двамата полицаи от шерифската служба, които представляваха личната му охрана. Полицаите се настаниха на бара, а Блеър отново направи обичайното си политическо представление: усмихваше се, махаше и спираше, за да се ръкува с този и онзи, докато вървеше след салонната управителка към масата на Джесика.
	Когато стигна до нея, Джесика се изправи, за да го поздрави.
	— Господин кмете — каза топло, протягайки ръка.
	Той обви длан около нейната и дойде по-близо.
	— Мислех, че се разбрахме да зарежеш официалните обръщения.
	— Но те ви стоят толкова добре.
	Блеър се ухили (без да възрази) и се настани срещу нея. След това наклони глава на една страна, поглеждайки към двата празни стола около масата.
	— Само ти ли си тази вечер? — В очите му изведнъж лумна пламък.
	— Дейв също ще дойде, просто закъснява мъничко. Идва от Детройт и полетът му се забави.
	— О. — Блеър се намръщи. — Какво прави в Детройт?
	Бяха избрали Детройт, защото Джон го познаваше, в случай че Блеър го попиташе за пътуването му.
	— Отиде да огледа подходящи места за ресторант.
	Блеър разстла салфетката на скута си, а в гласа му се промъкнаха високомерни нотки.
	— Не знаех, че в Детройт има кой знае каква кулинарна сцена.
	Нито пък аз, допреди един час. Веднага щом измислиха историята за Детройт, Джесика беше направила едно бързо проучване на пазара в Детройт. Беше изпратила информацията и на Джон, така че да е подготвен.
	— Всъщност тя претърпя истински бум през последните няколко години. „Загат“ поставя Детройт на трето място в списъка си със „Следващите горещи кулинарни градове в Америка“. А в „Уошингтън Поуст“ имаше интересна статия за това, как Детройт преживява истинска „кулинарна революция“. Очевидно се очаква печалбите тази година да нараснат с 5,2 процента. — Тя се усмихна престорено смутено. — И това вероятно е повече, отколкото някога сте искали да научите за кулинарната сцена в Детройт.
	— Вероятно. И все пак, интересно е да те слуша човек как говориш за тези неща. — Блеър подпря лакти на масата. — Страшно си добра в това, което правиш.
	Човече, идея си нямаш дори.
	— Имам късмета да обичам работата си.
	Прекъснаха ги за миг, когато сервитьорката дойде, за да вземе поръчката за питие на кмета. След като тя си тръгна, Блеър се облегна назад и преметна нехайно ръка около облегалката на празния стол до себе си.
	Дори не си направи труда да скрие оценяващия си поглед. Джесика беше избрала да си облече тъмносиня рокля по тялото и обувки с високи токчета, въпреки че беше през уикенда, защото Ашли не беше от жените, които биха отишли на делова среща, облечени по друг начин.
	— И като стана дума за работата ти… какво става с онази ваша пицария и винен бар? — попита Блеър. — Онзи ден минах оттам и видях, че все още не сте започнали ремонтните работи.
	— Наложи се да променим плановете заради някои препоръки на строителния предприемач. Но се надяваме да започнем следващата седмица — излъга тя.
	— Предполагам, че тогава по-често ще идваш в града.
	Джесика подозираше, че тази забележка не бе толкова небрежна, колкото прозвуча.
	— Дейв се занимава с повечето от ежедневните въпроси, но и аз вероятно ще идвам по няколко пъти месечно, за да наглеждам проекта.
	— Радвам се да го чуя. — Очите на Блеър задържаха нейните. — Трябва да ми позволиш да ти покажа града някой път.
	— От вас определено ще излезе отличен екскурзовод. — Тя се възползва от думите му, за да си спечели малко време до появата на Джон. — Имам един хипотетичен въпрос за вас, господин кмете. Да кажем, че съм турист, дошъл в Джаксънвил за уикенда. Какво би трябвало да видя на всяка цена?
	Както беше очаквала, Блеър прекара следващите няколко минути, говорейки за любимите си занимания: да ходи на плажа, да кара каяк в река Сейнт Джонс, да яде змийско и алигаторско месо в „Кларкс Фиш Камп“, да се носи по магистралата от Джаксънвил Бийч до Сейнт Агюстин в автомобил със свален гюрук, да ходи на езда на остров Амилия и да пие оригинални коктейли в „контрабандната“ стая на „Грейн енд Грейн Ексчейндж“.
	Очевидно там правеха страхотен коктейл с черен чай с вкус на боровинки.
	Джесика кимаше, слушайки внимателно, мислейки си, че при всичките си недостатъци, Блеър наистина обичаше града си. Твърде жалко, че се бе отдалечил толкова много от правия път. Когато не продаваше властта си за по петдесет хиляди долара, не правеше не особено завоалирани намеци и не оглеждаше бюстовете на жените, той притежаваше естествена харизма, която вероятно би му помогнала да стигне далеч в политиката.
	— Играеш ли голф? — попита я Блеър.
	— Не толкова добре, колкото би ми се искало.
	В този миг Джон прекрачи прага на ресторанта.
	Виждайки го за първи път от три седмици насам, Джесика незабавно забеляза нещо, от което й се прииска да се усмихне.
	Беше се подстригал.
	Невероятно красив, както винаги, в сивия си костюм и светлосиня риза, Джон се огледа и ги видя. Очите му срещнаха нейните, докато прекосяваше помещението, и за частица от секундата Джесика би могла да се закълне, че са се върнали назад във времето. С късоподстриганата коса, гладко избръснато лице и костюма, той изглеждаше почти така, както преди шест години, в онзи първи ден в Академията.
	Чикаго, а? Трябва да обединим усилията си, Харлоу. Предлагам първо да обезвредим тримата от Ню Йорк.
	Джесика преглътна, заповядвайки си да остане в ролята си.
	— О, чудесно. Ето че и Дейв е тук.
	Миг преди да стигне до масата, Джон й отправи мъничка усмивка, предназначена единствено за нея.
	Да го направим, казваше изражението му.
	Джесика имаше нужда да види точно това. С тяхната история бе доста странно да се срещнат отново, при тези обстоятелства, след като през последните три седмици не бе говорила с него нито веднъж. Толкова много неща искаше да го попита (как е и дали всичко в ОСЗ вървеше добре), а повече от всичко искаше да му каже колко хубаво бе да го види отново. Господи, наистина беше хубаво.
	Само че.
	В ресторанта се случваха неща, които бяха по-важни от тях с Джон. Много хора разчитаха те да си свършат работата, така че именно това щяха да направят.
	— Виж ти кой най-сетне се появи — каза тя на Джон, усмихвайки се непринудено.
	— Радостите на пътуването със самолет — отвърна той. Шега между тях двамата — същото, което тя му беше казала на сутринта, след като полетите от Шарлът бяха отменени. След това се обърна към Блеър с чаровна усмивка. — Господин кмете. Съжалявам, че закъснях. — И като се ръкува с него, се настани до Джесика.
	Блеър го огледа.
	— Нова прическа, а? Изглеждаш така, сякаш идваш направо от казармата.
	Преценявайки, че е по-добре да не позволи разговорът да продължи в тази посока, Джесика побърза да смени темата.
	— Как беше в Детройт? — попита тя Джон.
	— Обещаващо. Ще ти разкажа в самолета за Чикаго.
	Сервитьорката се появи, за да вземе поръчката за питие на Джон и за известно време разговорът около масата се въртеше около най-различни общи теми. Блеър продължи да флиртува с Джесика, ала сега, когато Джон беше тук, забележките му не отиваха прекалено далеч, което я оставяше свободна да си върши работата, като го омайва, ласкае и се преструва, че е впечатлена и истински се забавлява на историите му за себе си, които той непрекъснато разказваше.
	След като предястията им пристигнаха обаче, Джесика насочи разговора към работата. Колкото и на Ашли да й беше приятно да слуша как Блеър й разказва за уменията си в голфа (или поне го остави да си мисли, че е така), двамата с Дейв не бяха долетели чак дотук, просто за да си бъбрят дружески, докато хапват пържоли.
	— Разкажете ни повече за сградата, която ще разгледаме след обяда — помоли тя Блеър.
	— Намира се в историческия квартал Сан Марко. Някога е била обществена пералня, но от пет години е празна. Цената е страхотна — добави той. — Двойка опитни предприемачи биха могли да я грабнат и да направят нещо от нея.
	— Какъв е кварталът? — поиска да узнае Джон.
	— Като цяло, смесица от жилищен, бизнес и търговски, но точно тази част е почти изцяло търговска. Модни бутици, художествени галерии, такива неща. — Блеър отпи глътка от мартинито си. — Сами ще видите. Мястото е наистина хубаво.
	— Защо е празно от пет години? — попита Джесика.
	— Както споменах по телефона, има някои ограничения в районирането, които вероятно са смутили потенциалните купувачи.
	— Какво точно разбирате под „някои“? — каза Джон.
	Блеър се наведе към него, повече от доволен да го направи.
	Понижи глас, макар че ресторантът бе достатъчно пълен и шумен, та никой да не може да ги чуе.
	— Ето как стоят нещата. В момента сградата се води ТЖО, търговско-жилищен офис. За да я използвате като ресторант обаче, се налага да получите разрешение от Комисията за контрол върху използването на земята, за да промените предназначението на сградата — което ще ви позволи да сервирате алкохол и да откриете до сто и петдесет места за гости.
	Джесика повдигна вежди.
	— И колко трудно ще бъде това?
	— Ни най-малко. Стига да познавате правилните хора — Блеър ги остави да го осмислят и ги погледна. — Знаете, че мога да се погрижа това да стане.
	— Срещу цена — отбеляза Джон.
	Блеър се усмихна, преливащ от чар.
	— Е, аз съм зает човек, Дейв. Както ви казах и преди, не мога да помагам на всеки, който ми поиска услуга. Трябва да избирам онези каузи, за които се чувствам най-мотивиран.
	— Ще използвате онзи ваш приятел в Комисията? Онзи… Пол Рю? — попита Джесика.
	— Да. И отново, той не е просто член на комисията. Той я оглавява.
	— Това е едно от притесненията ми — рече Джон. — Че този Рю може да заподозре нещо и да поиска да узнае защо подкрепяте втора промяна, облагодетелстваща нашата компания.
	Блеър сви равнодушно рамене.
	— В такъв случай ще му кажа истината.
	— Истината ще вкара всички ни в затвора, господин кмете — сухо заяви Джон.
	— Истината, поне дотолкова, доколкото вълнува Пол, е, че сградата, за която говорим, стои празна от пет години насам. Имаме хубав квартал с празна сграда, която стърчи като трън в очите на гражданите. Естествено, че ще подкрепя всеки опит мястото отново да бъде използвано. На Пол това ще му бъде достатъчно.
	Джесика замълча за миг, сякаш го обмисляше.
	— Е, добре, да кажем, че проявяваме интерес. Колко ще ни струва да ви накараме да се почувствате мотивиран да ни помогнете?
	— Не се опитвам да ви изнудвам — изсумтя Блеър и срещна погледа й. — Петдесет хиляди. Колкото и предишния път. И сделката си остава между нас. Не е нужно Морано да научава за това.
	Бинго.
	Джесика почти можеше да види Лийвит и Тод, седнали в колата си на няколко пресечки оттам, да пляскат тържествуващо длани, докато подслушваха разговора им през микрофона, скрит в сутиена й. Джаксънвилските агенти и прокуратурата искаха доказателство как Блеър сам си иска подкуп и ето че сега разполагаха точно с това.
	Тя погледна към Джон.
	— Какво мислиш?
	— Ако сградата отговаря на нуждите ни — отговори той след миг, — смятам, че това е прекалено добра възможност, за да не се възползваме от нея.
	Джесика се обърна към Блеър.
	— Съгласна съм.
	Блеър се ухили широко.
	— Отлично. Ще минем да го видим след обяд. Мисля, че няма да останете разочаровани. — Той взе ножа и вилицата си и се залови с пържолата си.
	Смятайки, че си е заслужила глътка вино след добре свършената работа (по дяволите, беше заслужила много повече от това), Джесика посегна към чашата. Джон стори същото и мислено Джесика се чукна с него.
	Наздраве, партньоре.
	И тъкмо когато всичко беше наред, се случи невъобразимото.
	— Джон Шепърд! — отекна глас.
	Към масата им, с широка усмивка на лице, идваше тип на трийсет и няколко години, по дънки и тениска, разперил възторжено ръце.
	— Човече, какво правиш тук? — попита той Джон. — За последно чух, че работиш за ФБР в Чикаго.
	Мамка му.
	Това беше най-големият кошмар на всеки агент под прикритие: да го разпознаят по време на мисия. По тази причина Джесика винаги казваше на приятелите и роднините си никога да не се приближават до нея, ако я видят на обществено място.
	Ала тази непредвидима случайност бе нещо, за което никой агент не можеше да се подготви.
	Трябваше да му се признае на Джон — въпреки че сигурно беше облян в ледена пот, той реагира точно както трябваше.
	Остави спокойно чашата си на масата.
	— Хм… мисля, че ме бъркате с някого.
	Другият мъж се разсмя.
	— Страшно забавно, Шеп. — След това забеляза кой друг седи на масата. — Познаваш се с кмета? Супер. — Той се обърна към Блеър, махвайки към Джон. — С Шеп бяхме рейнджъри заедно, когато от ФБР дойдоха да го вербуват. Казаха му, че може да слага лошите зад решетките до края на живота си и той само дето не се препъна от бързане, за да приеме.
	Господи, ставаше все по-зле.
	Джесика се намеси. Просто трябваше да стори нещо.
	— Имаш двойник във ФБР? Колко вълнуващо? — подкачи тя Джон.
	— Очевидно — отвърна той. Изражението му беше смесица от учудване и развеселеност. — Извинявам се, но наистина ме бъркате с някого — заяви той на стария си приятел.
	Другият мъж отвори уста, а после пребледня, сякаш най-сетне се бе усетил какво става и колко сериозно беше объркал всичко.
	— О. Съжалявам. Доста приличате на него. Но… да, грешката е моя. — Размърда се неловко и им помаха извинително. — Извинявам се за прекъсването.
	След това се обърна и се отправи към предната част на ресторанта. Джесика не искаше да го зяпа, така че погледна Джон, все така изпълнявайки ролята си.
	Е, това беше странно.
	— Според мен някой е обърнал едно-две питиета повечко на обяд — каза Джон.
	Това бе най-доброто, което можеха да направят при тези обстоятелства.
	Ала Блеър не беше глупак.
	— ФБР? — процеди, гледайки и двамата, а после очите му се спряха върху Джесика. — Ти, курво — озъби се.
	— Внимавай, Блеър — изръмжа Джон.
	Блеър не му обърна внимание, все така съсредоточен върху Джесика.
	— Как е възможно? Онзи, който е гарантирал за вас, познава Морано от години. Били са заедно в колежа и той каза… — Изведнъж млъкна и по изражението му стана ясно, че се е досетил. — Никога не е имало приятел от колежа, нали? Морано също е част от това.
	С едното окото Джесика гледаше ръката на Блеър, а с другото — лицето му, докато той се привеждаше към нея.
	— Кучият му син. Сключил е сделка с вас и ме е продал, нали? — попита той яростно.
	— Оставете ножа, господин кмете — тихо каза Джон.
	Блеър примига и сведе поглед към ръката си, сякаш не си беше дал сметка, че държи ножа за хранене и го размахва, докато говори.
	Взря се в ножа за миг, а после отново вдигна очи към Джон.
	Джон дори не трепна.
	— Изгубихте.
	Блеър преглътна и остави ножа на масата. В продължение на няколко секунди остана да седи като вкаменен в стола си, а после поклати глава, сякаш току-що му беше хрумнало нещо.

	— Не сте въоръжени. Никой от вас. — Погледна ги, сякаш чакаше да го потвърдят. — Не можете да ме задържите тук. Мога да си тръгна от ресторанта още сега.
	— Да, можете. — Гласът на Джесика бе спокоен. Виждаше погледа в очите на Блеър, като на животно, хванато натясно. — Свободен сте да си тръгнете, господин кмете.
	Истината бе, че с Джон не можеха да го спрат. Нямаха нито оръжия, нито белезници, нито значките си на федерални агенти. На всичкото отгоре, случаят не беше техен. Агенти Лийвит и Тод командваха парада — чуваха какво се случва през микрофона на Джесика. Несъмнено вече бяха повикали подкрепления и идваха насам.
	Блеър прикова очи в Джесика.
	— И какво ще се случи след, като си тръгна от ресторанта?
	Джесика не каза нищо, нито пък Джон — никой от тях нямаше отговор, който би помогнал.
	— Какво? Ще ме арестувате ли? Аз съм кметът на този град. Не мога… — Изглеждаше потресен и се препъна в думите си. — Аз просто… опитвах се да направя някоя и друга услуга на този-онзи. Всичко, което съм правил, всички сделки, които съм сключил… то е част от работата ми. Всичко беше за доброто на града. Никой не го е грижа за ограниченията по районирането, така или иначе. — Той издаде пренебрежителен звук. — Исусе, с всичко, което се случва в тази страна, ФБР няма ли си нещо по-важно за разследване?
	Когато посегна към чашата си, ръката му трепереше, в контраст с дързостта в гласа му. Отпи глътка и впери поглед в тях.
	— Няма да отида в затвора. — Изчака, а после удари с юмрук по масата. — Кажете нещо, по дяволите.
	С крайчеца на окото си, Джесика забеляза, че няколко души ги поглеждат с любопитство.
	— Не искате да го направим тук, господин кмете — заяви Джон.
	— Ето как ще постъпим. С Дейв ще останем и ще уредим сметката, а вие ще станете и ще си тръгнете оттук — рече Джесика.
	— Просто така? — попита Блеър.
	— Просто така.
	За миг той не каза нищо, просто я гледаше.
	— Носиш микрофон, нали? — Преглътна и по лицето му се разля паника. — Знам какво правите. Давате им сигнал. На останалите от екипа ви. Казвате им къде да ме хванат. — Устните му се разкривиха. — Да ви го начукам. Да ви го начукам на всички. Казах ви, няма да отида в затвора.
	Той се изправи рязко.
	Инстинктивно, Джесика и Джон също се изправиха.
	Джесика имаше адски лошо предчувствие.
	— Все още имаш избор, Патрик. Недей да правиш нищо, за което ще съжаляваш.
	За частица от секундата по лицето на Блеър пробяга сянка.
	— Боя се, че е твърде късно за това, госпожице Евърс.
	А после, без предупреждение, той посочи нея и Джон и извика с пълен глас:
	— Имат пистолети! Ще стрелят! Бягайте, махайте се от ресторанта!
	По дяволите.
	Това бе нещо, за което Джесика не беше готова.
	Паническите думи, излезли от устата на обичания от всички кмет на града, хвърлиха целия ресторант в хаос. Всички наскачаха от масите с писъци и грабвайки децата си, се втурваха към изхода. Чаши и чинии се трошаха, докато гостите се блъскаха в масите. Един стол падна, удряйки се в пода с трясък, който прозвуча като изстрел и предизвика още викове.
	— Този кучи син — изръмжа Джон, докато Блеър, възползвайки се от хаоса, се отправи към задната част на ресторанта, разблъсквайки хората наоколо.
	— Отива към задния вход — предупреди Джесика Лийвит и Тод по микрофона.
	— Ченгета — предупреди я Джон.
	Носейки се през тълпата, двамата полицаи от охраната на кмета идваха право към тях.
	Тъй като не искаха да поемат никакъв риск, Джесика и Джон начаса вдигнаха ръце във въздуха.
	— Ние сме от ФБР, не сме въоръжени — извика Джесика. Джон стори същото.
	За съжаление, думите им бяха удавени в шумотевицата. И двамата се отдръпнаха от масата, така че полицаите да видят, че не са въоръжени.
	Ченгетата си пробиха път през тълпата и извадиха оръжия, прицелвайки се в Джесика и Джон.
	— Дръжте шибаните си ръце вдигнати и легнете на пода веднага — изкрещя единият от тях.
	Джон направи крачка към Джесика.
	— От ФБР сме. Не сме въоръжени — повтори той. — Ще коленичим.
	А после всичко се случи само за миг.
	Джесика тъкмо се канеше да се подчини на полицейската заповед, когато някой зад нея (както научи по-късно — охранител), обви ръка около врата й и я събори на земята.
	Джон се обърна рязко.
	— Дръпни се! Тя е агент на ФБР!
	Виждайки, че вниманието на Джон беше временно отклонено, двамата полицаи не изгубиха нито миг и като един се хвърлиха върху него: единият сграбчи ръцете му, а другият го повали на земята. Тримата мъже залитнаха и докато падаше (без да може да използва ръцете си, за да запази равновесие), Джон си удари главата в ръба на масата с глух звук.
	И се свлече безжизнено на пода.
	Не.
	Виждайки го да пада, Джесика се задърпа, за да се откопчи от хватката на охранителя.
	— Пусни ме… махни се от мен! Ние сме агенти под прикритие, по дяволите!
	Очевидно думите й постигнаха целта си. Охранителят я пусна, казвайки нещо (извинение, може би?), което Джесика почти не чу. Тя скочи от пода и се хвърли към Джон.
	— Дайте да го видя.
	Надвесени над него, полицаите й направиха място и тя коленичи.
	Все още не помръдваше.
	По-възрастният от двамата полицаи вече викаше линейка по радиостанцията си.
	— … имаме пострадал заподозрян и се нуждаем от незабавна…
	— Имаме пострадал федерален агент поправи го Джесика и се обърна към Джой.
	От една рана в основата ма косата му по слепоочието му се стичаше струйка кръв. Тя се наведе и доближи буза до устата му.
	— Диша.
	Застанал до нея, по-младият от полицаите, който нямаше и трийсет години, изглеждаше потресен.
	— Чух ви да казвате, че сте от ФБР, но понеже кметът викаше за пистолети и стрелба, не исках да рискувам. — Той посочи към Джон. — Просто исках да го обезвредим, докато изясним нещата. Не исках да пострада.
	Ситуацията около тях започна да се успокоява; неколцината останали клиенти на ресторанта се държаха на почтително разстояние.
	Джесика не искаше да мести Джон, в случай че си беше наранил врата. Вместо това сложи ръка на рамото му.
	— Джон.
	Той не отговори.
	Тя вдигна поглед към полицая, който се беше обадил за помощ.
	— Кога ще дойде линейката?
	— Пътува насам.
	— Джон — повика го Джесика отново, стисвайки го леко по рамото.
	Нищо.
	Събуди се, миличък. Всяка отминаваща секунда й се струваше цяла вечност. Ами ако си беше счупил врата? Ами ако никога не дойдеше на себе си? Ами ако никога вече нямаше възможност да говори с него, да се шегува с него, да се подразни от него, да го чуе как се смее или…
	Очите му се отвориха.
	Слава богу. Джесика му се усмихна нежно.
	— Хей. На това му се казваше удар.
	Джон я гледаше с празен поглед.
	Кажи нещо, примоли се тя безмълвно. Каквото и да е.
	А после той примига.
	— Как така все се озовавам на земята пред всички, по най-глупавите възможни начини? — простена, надигайки глава.
	Сълзи избиха в очите на Джесика и тя преглътна надигналия се в гърлото й хлип на облекчение.
	— Глупавият ми късмет, предполагам.
	Джон понечи да се надигне и тя се опита да възрази.
	— Наистина не мисля, че трябва да ставаш, докато…
	Ала той вече го беше направил.
	Всички около тях заръкопляскаха с възторжени възклицания, когато Джон седна на пода, облягайки се на един стол. Джесика взе салфетка от най-близката маса.
	Приближи се и я допря до раната на челото му.
	— Тече ти кръв.
	Той примига.
	— Придава убедителност на сцената.
	Сериозно.
	Той се усмихна широко, виждайки съвсем не развеселеното й изражение.
	— Само почакай малко. Тази шега ще ти се стори много по-смешна след няколко часа.
	Джесика прегледа раната на челото му.
	— Може да има нужда от шевове. Много ли те боли главата?
	— Не толкова, колкото гордостта ми — сухо каза той. Докато Джесика притискаше салфетката до кожата му, изражението му стана по-закачливо. — Макар че определено помага това, че ти…
	Джесика се прокашля многозначително, свеждайки поглед към гърдите си. Все още имаше микрофон в сутиена си.
	— … си тук, за да попиеш кръвта ми — довърши Джон целомъдрено. След това се оттласна от пода и стана, подавайки й ръка.
	Джесика пусна салфетката на земята (очевидно бяха приключили с частта с грижите-за-мъжа-който-току-що-беше-повален-в-безсъзнание-на-пода) и пъхна ръка в неговата. Той й помогна да се изправи.
	— Вие ли ти се свят?
	Имаше да му каже много повече неща, ако: а) не бяха заобиколени от тълпа хора; и б) тя не носеше в сутиена си микрофон, който предаваше всяка нейна дума.
	Едва ли можеше да се нарече интимен момент.
	— Добре съм. Какво стана с Блеър? — попита Джон.
	Зад тях се разнесе познат глас.
	— Трябва да е избягал през задния вход. — Облечен в яке на ФБР, Лийвит заобиколи купчинка натрошени стъкла и се приближи до тях. — Тод изпрати двайсет агенти и два отряда за бързо реагиране да го търсят. Няма да стигне далеч.
	— Ти също би трябвало да си с тях — каза Джон.
	— Какво? И да пропусна цялото вълнение тук? — Лийвит протегна ръка и стисна рамото му, а гласът му стана по-сериозен. — Притеснихме се за теб, Шепърд. По дяволите, дори Джесика звучеше нервна. Не мислех, че е възможно — пошегува се той.
	Джон я погледна.
	Джесика се изчерви и опита с шега.
	— За сметка на това, Джон успя да си побъбри с един от старите си приятели от армията.
	— Само да ни бяхте видели с Тод в колата, когато това се случи — изкиска се Лийвит. — Погледнах го и казах: „Мамка му, някой наистина ли току-що се провикна Джон Шепърд“?
	Продължиха да разнищват станалото в подробности, тъй като имаха нужда да поотпуснат след напрегнатостта на последните няколко минути. На сцената пристигнаха още агенти, както и още полицаи, както от полицията на Джаксънвил Бийч, така и от шерифската служба… включително и самият шериф.
	— Кой, по дяволите, е отговорен за тази свинщина? — поиска да узнае шерифът, нахълтвайки през входната врата заедно със заместника си.
	Лийвит погледна към Джесика и Джон.
	— Мисля, че това беше моят знак. — Той се отправи натам. — Шерифе! Специален агент Бен Лийвит от Федералното бюро за разследвания. Как сте днес?
	Джесика се загледа след него.
	— Никога през живота си не съм се радвала толкова да не бъда водещият агент по случая.
	Джон се обърна към нея, по лицето му имаше струйки засъхнала кръв.
	— Аха. Слава богу, че на нас се падна лесната част.
	Джесика си усмихна… Господи, толкова й беше липсвало сухото му чувство за хумор. Обзета от цял куп чувства, тя протегна ръка и докосна късата му коса.
	— С тази прическа изглеждаш така, сякаш би трябвало да си върху някоя кутия с диетично мюсли.
	Изражението му омекна за миг, а после парамедиците влязоха забързано през вратата и той въздъхна.
	— Наистина ли ще ме принудиш да го направя? Не може ли просто да ме закараш в болницата?
	— Направи го заради мен, здравеняко.
	Видяла бе колко силно си беше ударил главата в масата и не искаше да рискува.
	Парамедиците се съгласиха и тя да отиде в спешното отделение заедно с него… не че им остави кой знае какъв избор. Лийвит ги изпрати до линейката, обещавайки да им съобщи веднага щом открият Блеър.
	Преди да се качи в линейката, Джесика бръкна в деколтето на роклята си, извади микрофона и го подаде на Лийвит.
	Ашли и Дейв окончателно бяха приключили.


>	36

	В болницата лекарят му направи пълен преглед, преди да свали цервикалната яка, което парамедиците бяха настояли Джон да носи като предпазна мярка.
	— Най-сетне. — Седнал на масата за прегледи, Джон наклони глава на една страна, за да разкърши врата си.
	— Е, нямате симптоми на сътресение. — Лекарят погледна към Джесика, която седеше на един стол срещу масата. — Колко дълго беше в безсъзнание?
	— Около три минути. — Сто и осемдесет секунди, които й се бяха сторили цяла вечност.
	— Беше ли замаян или дезориентиран, когато дойде на себе си? — попита лекарят.
	Джесика усещаше погледа на Джон върху себе си, докато отговаряше.
	— Като че ли не ме разпозна, когато отвори очи. Но когато заговори, мисълта му беше съвсем ясна.
	Лекарят кимна и отново се обърна към Джон.
	— Бих искал да направим ядрено-магнитен резонанс, просто за да сме сигурни, че няма сътресение. Що се отнася до порязването на челото, не мисля, че ще има нужда от шевове. Ще кажа на сестрата да я залепи. Би трябвало да е достатъчно. — Той се усмихна. — Общо взето, от това, което чувам, вие сте голям късметлия, агент Шепърд. — И като надраска няколко неща в картона на Джон, лекарят излезе от стаята.
	Оставяйки ги насаме за първи път през този ден.
	Джесика изпусна дъха си; беше леко разтреперана, сега, когато ефектът от адреналина започваше да отминава.
	— Лекарят има право. Истински късметлия си. — Тя срещна погледа на Джон. — Видях какво направи, когато полицаите се прицелиха в нас. Приближи се до мен. — Тя направи многозначителна пауза. — Така че да можеш да ме закриеш с тялото си, ако стрелят.
	За миг изражението му стана непроницаемо, а после той сви рамене.
	— Стори ми се кавалерски жест.
	Джесика стана от стола и се приближи до него.
	— Ако бях в състояние да повярвам на това покровителствено обяснение дори за миг, щях да ти бъда още по-сърдита — каза, без да изпитва истински гняв.
	Джон повдигна вежди.
	— Сърдита си ми, защото исках да те защитя? Преди каза, че е сладко.
	— Не, сърдита съм ти, защото пострада, докато се опитваше да ме защитиш. — Тя го погледна право в очите. — Ако не беше дошъл по-близо до мен, нямаше да се блъснеш в масата, когато ченгетата те събориха. Удари си главата заради мен.
	Изражението му омекна.
	— Джесика…
	— Не ми излизай с това „Джесика“. — Тя размаха пръст. — Имаш ли представа, Джон Шепърд, колко близо стигна до това, да превърнеш живота ми в книга на Никълъс Спаркс? Никога не бих ти го простила.
	Джон избухна в смях.
	— Нямам представа какво означава това, но ако трябва да предположа, бих казал, че онова, което се опитваш да ми кажеш — по своя характерен начин — е, че ще ти липсвам, ако си отида.
	Тя го изгледа.
	— Естествено, че ще ми липсваш, ако си отидеш.
	Изражението му стана по-сериозно и той наклони глава на една страна.
	— Е… липсвам ли ти?
	Въздухът между тях изведнъж като че ли застина.
	Би могла да се пошегува. Та нали такъв й беше стилът. Ала след като беше пострадал пред очите й, след като беше стигнала толкова близо до това, да го загуби завинаги, вече не беше в настроение да се шегува. Нито пък да избягва истината, дори ако тя беше плашеща и би могла да предизвика въпроси, на които нямаше лесни отговори. Защото беше разбрала истината в сърцето си в мига, в който го видя да прекрачва прага на ресторанта.
	Чувствата й стигаха много по-надалеч от топла привързаност.
	Всъщност осмеляваше да се каже, че е влюбена в Джон Шепърд.
	— Да. — Гласът й беше пресеклив от напиращите чувства. — Липсваше ми всеки ден, в който те нямаше. До болка.
	Той се вкамени, вперил поглед в нея.
	Е, добре… Това не беше реакцията, на която се беше надявала.
	На вратата се почука и в стаята се появи медицинска сестра с ведра усмивка.
	— Господин Шепърд… О, май би трябвало да кажа агент Шепърд. Време е за ядрено-магнитния ви резонанс.
	Джон задържа погледа на Джесика още един миг, а после се обърна към сестрата.
	— Добре.
	Пое си дълбоко дъх и се изправи.
	— Ще се върне след около четирийсет и пет минути — информира сестрата Джесика, а после отново се усмихна на Джон. — Насам.
	След като Джон излезе от стаята, Джесика се облегна тежко на масата за прегледи.
	О, господи.
	Ръцете й трепереха, докато ги прокарваше през косата си. Е, добре, той очевидно не изпитваше същото, но все още би могла да замаже положението, все още можеха да си останат приятели. Би могла да излъже (страшно я биваше в това) и да му каже, че е била увлечена от момента.
	— Съжалявам. Може ли да изчакате за момент? — чу да долита откъм коридора дълбокият му глас и вдигна поглед.
	Когато Джон се появи на прага, сърцето й задумка.
	От надежда.
	Той пристъпи в стаята и се отправи към нея, с решителност, изписана върху лицето му. След това я сграбчи, притегли я в прегръдките си и я целуна.
	Устата му превзе нейната собственически, гореща и страстна. Улавяйки лицето му в шепи, тя отвърна на целувката му. Всички чувства, които се опитваше да скрие през последните три седмици (по дяволите, вероятно и по-дълго), се изляха от нея в този миг.
	Когато най-сетне се откъснаха от целувката, той я докосна по бузата.
	— Трябва да поговорим.
	Джесика кимна. Необичайно за нея, в този момент се чувстваше прекалено завладяна от емоции.
	— Да.
	Той прокара палец по кожата й.
	— Знаеш ли откога чакам да ме погледнеш по този начин?
	Джесика предположи, че се шегува с нея.
	— За какво говориш? Та ти дори не ме харесваше през по-голямата част от времето, през което се познаваме.
	Преди да си тръгне, той наведе глава и гласът му, нисък и уверен, се разнесе в ухото й.
	— Или пък наистина ме бива като агент под прикритие.


	За съжаление, когато Джон се върна от ядрено-магнитния резонанс, откри половината население на тринайсетия по големина град в Съединените щати да го чака в стаята заедно с Джесика. Или поне така му се стори.
	Сред посетителите му бяха ръководителят на отдела за борба с корупцията, както и главният агент на джаксънвилския офис на ФБР, които лично бяха дошли да видят как е Джон и да им съобщят, че Блеър е бил задържан.
	— Хванахме го на кея на яхтклуба, с ключовете от лодката на един приятел, и сак, пълен с пари. Очевидно планът му е бил да стигне до Куба — съобщи им главният агент. — Агенти Лийвит и Тод го арестуваха и с огромно удоволствие му съобщиха, че ФБР ще добави и „подбуждане към безредици“ в списъка с обвинения, които ще му бъдат предявени.
	Тук, за да проверят как е, бяха и двамата полицаи, които го бяха съборили, и които изглеждаха невероятно облекчени да научат, че не е пострадал сериозно.
	— Не се засягай, но въпреки че казваше, че сте агенти на ФБР, изражението ти беше… — По-младото ченге направи гневна физиономия, за да демонстрира.
	Джон разпери невинно ръце.
	— Казахте ми да не свалям ръце и да легна на пода. Именно това правех.
	По-възрастният от полицаите наклони глава на една страна.
	— Да, ама когато ти го правиш, незнайно как го правиш с излъчване, което е особено плашещо.
	Джон се намръщи сърдито и Джесика се усмихна от другия край на стаята.
	Да, и преди го беше чувал.
	Следващият, който почука на вратата на стаята му, беше Дан Фрейзър, приятелят му рейнджър, който, без да иска го беше издал в ресторанта.
	— Как разбра къде да ме откриеш? — попита Джон, след като двамата мъже се потупаха по гърба и се прегърнаха по мъжки.
	— По новините казаха, че един федерален агент е бил докаран в спешното отделение. — Дан посочи Джесика. — Партньорката ти ме забеляза в чакалнята да питам за състоянието ти и ми каза къде мога да те намеря. — Изражението му беше пълно с вина. — Не мога да повярвам как оплесках всичко, Шеп. И през ум не ми мина, че може да си на мисия под прикритие.
	Джесика се отправи към вратата.
	— Ще изляза за малко и ще ви оставя да си поприказвате.
	Не. Джон потисна порива да изръмжи и да й препречи пътя, докато тя излизаше. Знаеше, че не иска да се натрапва и го оценяваше. Така, както оценяваше факта, че Дан и останалите просто искаха да се уверят, че е добре. И всеки друг ден с удоволствие би си поприказвал с всеки един от тях.
	Но ако много скоро не останеше насаме с Джесика, щяха да хвърчат глави.
	Дан също се загледа след Джесика, докато тя излизаше.
	— Между другото, партньорката ти… Леле. От Джаксънвил ли е? Има ли шанс да помогнеш на стария си приятел и да ми уредиш среща на кафе или нещо такова?
	Каквото и да беше онова плашещо изражение, което лицето на Джон трябва да беше придобило в този момент, то накара Дан да се усмихне смутено.
	— Днес май ще е по-добре да не си отварям повече устата.


	Двайсет минути по-късно, след като Дан си тръгна, Джесика влезе в стаята на Джон, понесла две чаши кафе.
	— От болничното кафене е, така че ти решаваш дали да рискуваш.
	Без да каже нито дума, Джон се приближи и взе и двете чаши от нея. Остави ги до мивката, а после дръпна завесата около леглото.
	Джесика повдигна вежди.
	— Би се сторило доста подозрително на всеки, решил да се отбие.
	— Би им се сторило още по-подозрително, ако ни видят да правим това.
	Джон обви ръка около кръста й и я привлече за дълга, гореща целувка.
	— Тръгваме си — заяви с нетърпящ възражение той, когато най-сетне се откъснаха един от друг.
	Устните на Джесика потръпнаха.
	— Не и преди лекарят да ти разреши.
	Загрижеността й за състоянието му докосна нещо дълбоко в него. Преплете пръсти в нейните и повдигна ръката й, за да я целуне.
	— Сладка си, когато се държиш закрилнически.
	На вратата се почука предпазливо.
	— Ъ, агент Шепърд? — разнесе се гласът на лекаря от другата страна на завесата.
	Джесика издърпа ризата от панталона му, за да скрие ерекцията му. Също толкова бързо той оправи роклята й и те се отдръпнаха един от друг.
	— Да. — Джон се усмихна нехайно, когато лекарят разтвори завесата. — Извинявам се. Имах безкраен поток от посетители. Реших, че завесата ще ми осигури няколко минути спокойствие.
	— Мисля, че можем да ви осигурим повече от няколко минути — отвърна лекарят весело. — Можете да си вървите. Получих резултатите от ядрено-магнитния резонанс. Няма никакви данни за мозъчно сътресение. Въпреки това ви препоръчвам някой да ви наглежда и да ви буди на всеки два часа. — Той се обърна към Джесика. — Достатъчно е просто да му зададете един-два въпроса, за да сте сигурна, че мисълта му е ясна.
	Джесика примига.
	— О. Ъ… Мисля, че сте се объркали. Тази нощ няма да бъда с Джон. Не. — Тя се засмя и махна с ръка между тях. — С него сме само партньори.
	Лекарят се засмя.
	— О, да. — Той се отправи към вратата, поглеждайки към Джон. — Ако имате нужда от нещо за главоболие, пийте парацетамол. Не ибупрофен или аспирин.
	След като лекарят си тръгна, Джесика поклати глава.
	— Това беше най-нескопосаното прикритие, което съм опитвала някога.
	— Действително не изглеждаш в най-добра кондиция. — Тонът на Джон стана закачлив. — Чух, че дори си била нервна.
	Джесика вдигна очи към тавана и въздъхна.
	— Знаех си, че един ден това ще се върне, за да ме преследва.


	На път към хотела, Джон отложи полета си до Вирджиния за следващия ден.
	— Кога летиш утре? — попита той Джесика, която шофираше.
	— Пет без петнайсет следобед. — Първоначално имаше по-ранен полет, но го беше променила, докато Джон беше в ядрено-магнитния резонанс.
	— Ще взема този в пет и петнайсет — каза Джон в телефона, от другата страна, на който беше служителка на авиокомпанията.
	Джесика погледна часовника на таблото на колата. Беше почти пет часът, което означаваше по-малко от двайсет и четири часа заедно, преди да бъдат принудени да се завърнат към отделните си животи, които ги очакваха в Чикаго и Куантико.
	Не беше кой знае колко. Но все пак беше нещо.
	Когато стигнаха в хотелската й стая, Джон се ухили широко, виждайки, че има изглед към морето.
	— Най-накрая.
	— Очевидно късметът ти излиза на четвъртия път. — Джесика остави чантата си върху бюрото и си събу обувките. — Искаш ли да минеш през магазина на хотела сега?
	Тъй като не беше възнамерявал да прекара нощта в Джаксънвил, Джон беше дошъл без багаж и нямаше резервни дрехи, нито тоалетни принадлежности.
	— По-късно. — Той си свали сакото и го преметна върху облегалката на стола до балконската врата. — Точно сега има няколко въпроса, които трябва да обсъдим. Като това, че съм ти адски ядосан.
	Джесика се дръпна учудено.
	— Ядосан си на мен? Какво съм направила?
	Джон скръсти ръце на гърдите си.
	— Знаеш ли каква е истинската причина, задето ти бях ядосан в деня, когато трябваше да се бием в Академията?
	Джесика се сепна, чудейки се защо се връща към това точно сега.
	— Защото използвах трик, за да ти приложа онази хватка?
	— Всъщност това беше брилянтно. Ядосан бях, защото видях колко си нервна преди двубоя. Сякаш смяташе, че съществува възможност наистина да те нараня.
	Тя омекна при тези думи.
	— Мисля, че най-вече бях нервна, защото се боях да не се изложа. — Тя наклони глава на една страна. — Но защо говорим за това сега?
	— Защото шест години по-късно ти все още не го разбираш.
	Нямаше представа за какво говори.
	— Кое не разбирам?
	— Днес ми изнесе лекция, задето дойдох по-близо до теб, когато ченгетата се прицелиха в нас. Сякаш имаше някакъв друг начин, по който тази ситуация би могла да се развие. — Той направи крачка към нея, очите му бяха наситено, топло сини. — Джесика… трябва да знаеш, че бих застанал пред дулото на пистолет заради теб, без дори да се замисля.
	Гърлото й се сви и за миг тя не бе в състояние да каже нищо.
	— И не защото си ми партньорка. — Очите му задържаха нейните. — А защото те обичам. Мисля, че винаги съм те обичал, от онази първа сутрин в аудиторията, когато ти се изправи и вдъхнови целия клас с речта си. Изумяваше ме всеки ден в Академията, а сега, когато животът отново ни срещна… и ти като никога си мила с мен — добави той с усмивка, — тези чувства станаха още по-силни.
	Сълзи напираха в очите й.
	— Не знаех, че изпитваш това.
	— Е, на мен самият ми беше трудно да го приема — призна си той, а после се пресегна и изтри една сълза от бузата й. — Особено след като открих, че са ме приели в ОСЗ. Понеже си тръгвах, убедих себе си, че е най-добре нещата между нас да си останат неангажиращи. Ала когато ти ми каза в болницата, че съм ти липсвал, всичко друго като че ли остана назад. В този момент знаех, че онова, което най-много искам, е да прекарам остатъка от живота си с единствения човек, който ме подлудява по всички възможно най-прекрасни начини.
	Джесика избърса още една сълза, вече напълно размекната.
	— Само за твое сведение, с тази реч биеш всички рекорди.
	— Винаги си умеела да ме караш да давам най-доброто от себе си, Харлоу.
	А ти — мен.
	Тя преплете пръсти в неговите.
	— Имаме географски проблем. Около хиляда и двеста километра, за да бъдем по-точни.
	Той кимна и изражението му помръкна леко.
	— Така е.
	Джесика стисна насърчително ръката му. Доста беше мислила за това в болницата, докато на Джон му правеха ядрено-магнитен резонанс. И очевидно Тара не беше единствената, която тези дни беше като от филм на „Холмарк“.
	Просто ми се иска да вярвам, че когато двама души изпитват нещо подобно един към друг, ще намерят начин то да се получи.
	И още как.
	— Очевидно в краткосрочен план не мога да мръдна от Чикаго. Но си мислех, че за известно време можем да опитаме с връзка от разстояние, а после, след като съм била в Чикаго една година, ще подам молба за ВН в офиса във Вашингтон.
	Той я изгледа продължително.
	— И наистина нямаш нищо против да го направиш?
	— Наистина. Нищичко. Бих могла да бъда специален агент навсякъде. Е, не навсякъде. В едно от петдесет и шестте териториални подразделения в САЩ и Пуерто Рико, където Бюрото има полеви офиси. — Когато устните на Джон се извиха в крайчетата, тя обви ръце около шията му. — Ала няма да намеря друг Джон Шепърд. И знам, че никога няма да намеря друг, който да ме прави по-щастлива. — Тя се взря в очите му. — Така че, където отидеш ти, отивам и аз.
	Гласът му беше одрезгавял от емоции.
	— Нямаш представа какво означава за мен да те чуя да го казваш. — Той прибра кичур коса зад ухото й. — Но вече реших да напусна Отряда за спасяване на заложници.
	— Какво? Не. — Шокирана, Джесика се дръпна лекичко и поклати глава. — Не можеш да се откажеш от ОСЗ, Джон. Толкова малко хора могат да правят онова, което ти можеш.
	— Така е. Но само защото мога да правя нещо, не означава, че трябва. Още нещо, което ми отне известно време, докато проумея. — Той наклони глава на една страна. — Ще се изненадаш колко неща се проясняват, докато стоиш на двайсет метра над водата, на планшира на един кораб.
	— Но това е ОСЗ — натърти тя.
	— Действително. И за да може екипът да прави онова, за което е създаден, всичките му членове трябва да бъдат напълно отдадени на работата. — Той я погледна без следа от колебание. — А аз не съм там на сто процента. И никога няма да бъда. Не и когато мисля за всичко, което двамата с теб бихме могли да имаме заедно.
	Джесика пристъпи решително напред, стопявайки разстоянието между тях.
	— Не е нужно да избираш. Ще дойда с теб.
	— Но аз ще отсъствам. Задълго. И ти ще бъдеш сама, на място, което не е дом за никого от двама ни. Едно е, когато мислех единствено за себе си, ала това не е животът, който искам за нас. — Той се усмихна нежно. — Все някой трябва да е наоколо, за да научи нашата сюрия русоляви момиченца как да запалят огън с дупето на светулка.
	А тя си беше мислила, че е окончателно размекната преди.
	Помълча за миг, а после каза:
	— Толкова се страхувам, че ще съжаляваш за това. И в крайна сметка ще ме намразиш.
	Той улови лицето й в шепи и я погледна право в очите.
	— Имай ми доверие. Знам какво искам.
	Тя кимна. Вече му имаше достатъчно доверие, за да му повери живота си. Ако наистина щяха да направят това — ама наистина — трябваше да му повери и сърцето си.
	— Добре — отвърна меко.
	— Добре — повтори той.
	Вече познаваше този поглед.
	— Ще ме целунеш, нали?
	Той се престори, че го обмисля.
	— Е, с всички емоции, които хвърчат наоколо, то като че ли… се очаква.
	Джесика се усмихна, а Джон наведе глава и завладя устата й с дълбока целувка. Поведе я към леглото, а пръстите му вече разкопчаваха ципа на роклята й.
	— Трябва да ти призная нещо — каза Джесика, докато вървеше заднишком. — Онази сутрин, когато се сбогувахме, излъгах, когато ти казах, че съм взела такси. Всъщност дойдох с кола под наем… кола, която наех в Колумбия предишната вечер.
	Той спря за миг.
	— Шофирала си цяла нощ от Южна Каролина?
	— Да.
	— Защо?
	Защото не исках да разчитам на авиолиниите, би могла да отговори. И дори: Защото исках да съм сигурна, че ще имам възможност да се сбогуваме. Ала всъщност всичко се свеждаше до едно.
	— Защото те обичам.
	Устните му се извиха в усмивка.
	— Доста дълго ти отне, докато го разбереш. — Той пристъпи към нея, очите му бяха наситено, разпалено сини.
	— В мое оправдание, навярно бих го разбрала по-рано, ако не беше прекарал първите ни шест месеца тормозейки ме нонстоп.
	Той плъзна роклята по раменете й и тя се свлече на пода.
	— Не те тормозех. Казах ти, опитвах се да те мотивирам. — Вдигна я на ръце, покачи се върху леглото и я положи върху възглавниците.
	— Все още мисля, че никога няма бъдем на едно мнение по този въпрос — заяви Джесика.
	Джон се подпря на лакти, улавяйки я в плен между себе си и леглото.
	— Имам чувството, че това е нещо, което често ще казваме през живота ни заедно, Харлоу.
	Джесика сплете пръсти на тила му и го притегли към себе си.
	— Можеш да се обзаложиш, че ще е така, Шепърд.
	И тя нямаше търпение.


>	37

	_Две седмици по-късно_
	Джон паркира на улицата, от двете страни, на която се издигаха дървета, и Джесика го погледна, преди да отвори вратата си.
	— Готов ли си? — попита го.
	Това официално щеше да сложи край на обиколката им за запознаване със семейство и приятели. След като напусна Отряда за спасяване на заложници и отново беше назначен като специален агент в Чикаго, Джон си събра нещата и се върна у дома. Джесика го беше помолила да се премести при нея и той бе приел. Никакво увъртане, никакво колебание — и двамата знаеха, че имат нещо хубаво, наистина хубаво и искаха да са заедно възможно най-много.
	А после си дадоха сметка, че повечето от приятелите и роднините им дори не знаят, че се срещат.
	Очевидно им предстояха обяснения.
	Започнаха с тези на Джон, мислейки си, че така ще бъде по-лесно, защото семейството на Джесика (с изключение на майка й) нямаше представа за съществуването му. Запозна се с брат му и с приятеля му Уес в деня, в който Джон се върна в Чикаго. Тъй като този път сам плащаше разходите по преместването (и освен това трябваше да възстанови на Бюрото сумата за преместването във Вирджиния), имаше нужда от двама души, готови да му помогнат да разтовари камион в замяна на няколко студени бири.
	Очевидно повече от готови, Нейт и Уес бяха цъфнали на прага на Джесика с широки усмивки.
	— Забележителната Джесика Харлоу. Най-сетне се срещаме — каза Нейт.
	— Толкова много сме слушали за теб. — Уес наклони глава на една страна и я огледа любопитно. — Ха. Джон е прав — на живо наистина изглеждаш по-висока.
	— Преди да отпътува от Чикаго, брат ми се изфука с една твоя снимка от Академията — обясни Нейт.
	— „Изфуках“ се? Едва ли бих го нарекъл така — заяви Джон, застанал до Джесика.
	Нейт влезе в апартамента и потупа брат си по рамото.
	— Нанасяш се при нея. Мисля, че вече всичко е ясно. — А после се обърна към Джесика и прошепна престорено драматично: — Ще ти издам нещичко: той те харесва.
	Когато Джон вдигна очи нагоре и поклати глава, Джесика почувства, че тези двамата наистина щяха да й харесат.
	Тази неделя с Джон отидоха на вечеря у баща му. Беше мъничко нервна, докато се приготвяше, което на Джон му се стори забавно.
	— Просто искам да направя добро впечатление — каза тя, докато за втори път си сменяше тоалета.
	Джон я гледаше как се съблича, застанал на прага на дрешника.
	— Умна си, умееш да стреляш и имаш цял куп истории за това, как залавяш лошите. Кажи му, че си фенка на „Чикаго Къбс“ и на практика си неговата снаха мечта.
	— Снаха? — Пулсът на Джесика прескочи един удар. — С теб все още не сме водили този разговор.
	— В такъв случай вероятно няма да е лошо да се приготвиш.
	Тя махна с ръка към себе си.
	— Ще говорим за брак, докато съм по бельо?
	— Това е най-доброто време да говорим. За каквото и да било. — С разгорещен поглед той пристъпи в дрешника и я притегли към себе си.
	В крайна сметка закъсняха за вечерята у баща му с петнайсетина минути.
	Ситуацията с колегите им изискваше повече финес. Тъй като не искаха другите да научат, че са започнали връзка, докато работеха заедно (нито пък изгаряха от желание историята как „Джон Шепърд се отказа от ОСЗ заради Джесика“ да се превърне в част от клюките в офиса), двамата измислиха план.
	През втората му седмица обратно в офиса (след като беше прекарал първата, убеждавайки потресените си колеги, че не, не го бяха изхвърлили от ОСЗ, просто беше решил, че не е за него), Джон „случайно“ тренираше в залата с тежести, заедно с няколко от приятелите си от отдела, когато Джесика се появи, също толкова „случайно“.
	Забеляза го и отиде при него.
	— Чух да говорят, че си се върнал, Шепърд. Не можа да устоиш на изкушението на работата под прикритие?
	При звука на гласа й, петимата му колеги начаса вдигнаха глави от уредите за тежести.
	— Очевидно не — отвърна Джон, свивайки самоиронизиращо рамене.
	— Или поне така разправя — обади се Джин, легнал на една пейка, за да поработи над прасците си.
	— Смятат, че са ме изхвърлили — обясни й Джон.
	— А. Е, сигурна съм, че си имал причини да напуснеш — каза тя, уж дипломатично. — О, тренажорът за крака се освободи.
	— Хей, защо не излезем на кафе някой път? — подхвърли Джон, докато тя се обръщаше, за да си върви.
	— Утре съм в офиса цял ден. Пусни ми съобщение, когато решиш да излезеш в почивка. — И тя се отдалечи с усмивка.
	Джон нарочно я проследи с поглед, преди да се обърне към колегите си.
	Които до един се бяха ухилили широко насреща му.
	— Добър ход — отбеляза Джаред одобрително, докато правеше още една раменна преса.
	— Просто кафе. — Джон хвърли още един поглед по посока на Джесика, а после изгледа лукаво колегите си. — Винаги ли е била толкова сладка?
	Брандън изпръхтя.
	— Чак сега ли забеляза?
	Те отново се заловиха с тренировката си. Всички, освен Раян, който асистираше на Джон на уреда за раменни преси, и който го гледаше замислено.
	— Повече от два месеца, откакто агент Харлоу е тук, нито веднъж не съм я виждал да тренира по това време. Колко любопитно, че се засякохме днес.
	— Е, значи наистина уцелих времето — подхвърли Джон небрежно. Когато другият агент го изгледа още по-подозрително (По дяволите, Раян открай време беше най-проницателният от тях), Джон премина към план Б и понижи глас:
	— Тя има приятелка, на име Тара, която е необвързана и изглежда досущ като актрисата, която играе зеленото момиче в „Пазители на Галактиката“. Ако си мълчиш, ще уредя да те запознае с нея.
	Раян се усмихна.
	— Дадено.


	Джон посегна към задната седалка за цветята, които беше купил за майка й, и бутилката вино, която бе една от любимите на родителите й.
	— Значи, имаме майка ти и баща ти; Фин, Ким, Чарли и Андрю; Мая, Камила и Оливър. Забравих ли някого? — попита той.
	— Не, това са всички. — Джесика му хвърли кос поглед. — Не ми казвай, че сега ти си нервен. — Не беше вярвала, че е възможно.
	— Просто се чудя какво ли си мисли семейството ти. Изобщо не са чували за мен, а сега, изведнъж, аз съм мъжът, нанесъл се да живее при теб.
	Е, да, семейството й се беше изненадало, когато им съобщи новината. На родителите си беше обяснила по телефона, но просто за да се позабавлява, на Мая и Фин беше изпратила есемес.
	Телефонът й не беше млъкнал цял час след това.


>	38

	Тя сви рамене в отговор на въпроса на Джон.
	— Е, като се има предвид, че съм здравомислещ човек и умея да преценявам хората, предполагам, че просто ще трябва да приемат, че си адски добро попадение.
	Джон се усмихна широко, видимо доволен от комплимента.
	Засмя се и се приведе към нея, заравяйки пръсти в косата й.
	— Все така присмехулна.
	— С теб — винаги.
	Джесика сложи ръка на челюстта му, докато се целуваха.
	Секунди по-късно телефонът й се обади с ново съобщение. Тя се отдръпна от Джон и го провери, в случай че беше по работа.
C>
	Стига си се целувала с човека. Изгаряме от нетърпение да го видим — пишеше Мая.
C$
C>
	Моля те, кажи ми, че си донесла от онези браунита със солен карамел — добави Фин. — Ако трябва да стоя тук и да гледам как се целуваш с новото си гадже, силно се надявам, че поне ще получа браунита.
C$
	Джесика вдигна поглед от телефона. Бяха паркирали на две къщи от родителите й и през предния прозорец на колата тя видя цялото си семейство, застанало на моравата пред дома на родителите й. Те им замахаха, а децата се развикаха „Лельо Джес!“, от което кучетата се разлаяха развълнувано и започнаха да тичат по поляната в хаотични кръгове.
	— Да. Това е семейството ми — каза Джесика.
	Джон й намигна.
	— Да го направим.
	Двамата слязоха от колата и се отправиха натам. Семейството й приветства Джон топло, прегръщайки го и шегувайки се, че е „мистериозният мъж“ на Джесика. Тя усети, че веднага го харесаха… което се потвърди по-късно, когато си приказваха в задния двор.
	— Е, твоят тип — Мая наклони глава към скарата, където Джон си бъбреше с баща им. — Тотално бие моя тип.
	— И моя. Дори без мазерати. И това казва много. — Фин се ухили и я прегърна през раменете. — Е, защо беше цялата тази потайност?
	— Не се очакваше да излезе нещо сериозно, но после… — Джесика не довърши, загледана как тригодишният й племенник се приближи до Джон и му връчи една солета. Джон се отпусна на едно коляно, счупи солетата надве, подаде едната половина на Оливър и двамата отхапаха по залък.
	— Господи, толкова си хлътнала — подхвърли Мая.
	Фин се разсмя.
	— Очите ти буквално се превърнаха в сърчица, Джес.
	Сериозно, три хода и щеше да тръшне тези двама клоуни на земята, преди да разберат какво става.
	Така де.
	Когато храната беше готова, децата насядаха на едно одеяло за пикник, постлано на тревата, заобиколени от кучетата, а възрастните се настаниха около масата на двора. Докато се хранеха, бащата на Джесика попита Джон с какви случаи се занимава.
	— Работя в отряда за борба с организираната престъпност. Имам доста случаи под прикритие, също като Джесика.
	Мая ги посочи с едно шишче.
	— Така сте се запознали, нали? Докато сте работели под прикритие? Между другото, вече щях да го знам, ако някой беше направил повече от това, просто да изпрати есемес, за да обяви връзката ви. — Тя изгледа сестра си укорително.
	— Това би било по-информативно. Но не толкова забавно — отвърна Джесика.
	— Всъщност запознахме се в Академията. Преди шест години — каза Джон на Мая.
	Фин изглеждаше заинтригуван.
	— Наистина ли? Не го знаех. — Той хвърли дързък поглед на Джесика. — И тогава ли го гледаше със сърчица в очите?
	— Сърчица в очите? — Джон се засмя. — Къде ти. По-скоро ками.
	— С Джон не се разбирахме много добре в Академията — обясни Джесика. — Имаше нещо като съревнование между нас.
	— Хмм. Тук май има история — каза майка й.
	Джесика и Джон се спогледаха. Да, имаше история — историята за храбра героиня и бивш герой рейнджър, които бяха стигнали далеч от дните си в Академията на ФБР. Пътят им невинаги беше гладък, ала шест години по-късно се бяха озовали точно там, където трябваше да бъдат.
	— Хайде де, Джес… не ни дръж в неведение. Разкажи ни историята — подкани я Фин.
	Под масата Джесика пъхна ръка в тази на Джон. Устните му се извиха, когато сплете пръсти с нейните.
	— Мисля, че ще трябва да им разкажеш — заяви той.
	Така и щеше да направи. Оставаше само един въпрос за разрешаване.
	Джесика се усмихна лукаво.
	— Твоята версия или моята?


>	Благодарности

	Както винаги, благодаря на приятелите и семейството ми, които бяха така мили да споделят професионалните си знания и личния си опит по време на написването на тази книга. Сърдечните разговори за разводи, забавните обсъждания с приятелите ми мъже на „мъжкия кодекс“ и дали биха могли да простят на приятел, който е знаел за изневярата, отговорите на многобройните ми технически въпроси за всичко, от огнестрелни оръжия до ценни книжа, дълбоко съм ви благодарна за всичко, което правите, за да обогатите книгите ми. Моля ви, никога не преставайте да отваряте онези неочаквани среднощни имейли от мен, със заглавия като „Просто от любопитство“, „Чудех се…“ и „ПОМОЩ“, защото без вас съм изгубена.
	Не бих могла да напиша тази книга така, както исках, без помощта на един такъв приятел, Брент Демпси. Благодаря ти от дъното на душата си, задето беше толкова щедър с времето си и задето ми помогна да го направя както трябва. Тържествено обещавам да внимавам повече с полицейския жаргон.
	Задължена съм също така за подкрепата на някогашната ми редакторка, Уенди Маккърди, която работи с мен върху осем книги и която ми помогна с идеите за тази. Благодаря ти, че ми даде възможност да споделя историите си и задето ме направи по-добър писател. Твоят глас, казващ „Тези хора се харесват твърде много!“, ще продължи да ме мотивира да давам всичко от себе си всеки път щом седна пред клавиатурата.
	Специални благодарности на Елиса Патрик, Кейти Браун, Брент Демпси и Браян Кавана, задето прочетохте ранните чернови на тази книга и споделихте мислите си с мен. Благодарна съм също така на моя агент, Робин Рю, както и на Моли Смит, за съветите и познанията й в областта на дигиталния маркетинг.
	Благодаря на всички в „Бъркли“ за подкрепата им за тази книга. Преди всичко — на Кейт Сийвър, моята редакторка, както и на Айвън Хелд, Кристин Бол, Клеър Зайън („Давайте, Къбс!“), Джейн-Мари Хъдсън, Крейг Бърк и Ерин Галоуей: дълбоко оценявам всички обсъждания, дискусии и задушевни разговори, които водихме миналата година. За мен е удоволствие и чест да работя с такъв прекрасен екип.
	И накрая, благодаря на съпруга си, Браян, който дори не трепва, когато му се обадя, докато е на работа, с въпроси като „Ако смяташ да подкупиш политик, ще разделиш ли парите на две, или ще му дадеш всичките петдесет хиляди наведнъж?“. Ти си онзи, на когото първо казвам всичко, винаги.
	Благодаря ви, деца, просто защото сте най-любимите хора, с които да си прекарвам времето. Обичам ви.
