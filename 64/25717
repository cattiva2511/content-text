	Един човек имал в къщата си два петела. Веднъж видял да се продава опитомена яребица. Купил я и я отнесъл в къщи, за да я отхрани заедно с петлите. Но петлите започнали да я гонят и кълват. Яребицата изпаднала в отчаяние, понеже си мислела, че те я мразят, задето е от друга порода. Не минало много и яребицата забелязала, че петлите влизали в бой помежду си и не се откъсвали, додето не се разкървавят. Тогава тя си казала:
	— Е, няма да се сърдя, че ме кълват. Та нали виждам, че и себе си не щадят.
	Баснята показва, че разумните хора по-леко понасят обидите от близки хора, когато виждат, че те не щадят дори и домашните си.
