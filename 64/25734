	Лисица и маймуна, вървейки заедно, започнали да спорят за благородния си произход. Всяка била вече изброила много доказателства, когато спрели на едно място. Маймуната отправила поглед натам и започнала да въздиша. Лисицата я запитала за причината, а тя й посочила надгробни паметници, каквито имало там, и отговорила:
	— Как да не плача, когато гледам гробовете на моите деди — свободни и роби?
	Но лисицата й казала:
	— Можеш да лъжеш, колкото си щеш. Нали никой от тях няма да стане, та да те опровергае.
	Така и лъжливите хора най-много се хвалят тогава, когато няма кой да ги опровергае.
