	Един мъж имал жена, която проявявала крайно свадливия си нрав спрямо всички в къщи. Та поискал той да узнае дали по същия начин се проявява и към бащините си роднини и под благовиден предлог я изпратил при баща й. След няколко дни, когато се завърнала, запитал как са я посрещнали домашните.
	Тя му отговорила:
	— Говедарите и овчарите ме гледаха накриво.
	А мъжът й отговорил:
	— Но, жено, ако си била неприятна на тези, които в зори откарват стадата и късно се прибират, какво трябва да се очаква за тези, с които си прекарала целия ден?
	Така често от дребните неща проличават големите и от откритите — скритите.
