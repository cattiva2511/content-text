	Един козар подкарал козите си към кошарата. Една от козите била изостанала, улисана в някаква сладка паша. Пастирът хвърлил камък по нея и я улучил, като й счупил рога. Започнал да се моли на козата да не го обажда на господаря. А тя му отговорила:
	— Та дори и да премълча, как мога да прикрия работата? Нали всички ще видят счупения ми рог?
	Когато вината е явна, не е възможно да бъде скрита.
