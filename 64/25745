	Един коварен човек заявил пред някого, че ще му докаже, че Делфийският оракул* лъже. Когато настъпил уреченият ден, той взел в едната си ръка врабче, скрил го под дрехата си и отишъл в храма. Застанал пред оракула и го запитал дали държи в ръцете си живо същество или мъртво. Имал намерение, ако оракулът кажел мъртво, да покаже живото врабче; а ако кажел живо, да го удуши и го покаже. Но богът разбрал коварното му намерение и отговорил:
	[* _Делфийски оракул_ — в Делфи, разположен в подножието на планината Парнас, се намирал прочут храм на Аполон, където жрицата Пития давала прорицания от името на бога.]
	— Достатъчно, човече! Само от тебе зависи това, което държиш, да бъде бездиханно или живо.
	Баснята доказва, че божественият промисъл не може да бъде подведен.
