P>
	Гологлави селяни
	гледаха как догаря тяхната гора.
	Чупеха ръце момичета-акации.
	Дъбове-апостоли горяха върху клади.

	Матиас каза: „Вземат ни земята.
	Чувате ли, кълвачи, скоро тук ще долетят
	телеграми по жиците, ще си свият гнезда от букви.
	А в полето ще се изправят стълбове-жандарми,
	и няма да имаме тогава
	нито сестри-акации, нито братя-тополи“.

	Куцият Томас пусна на земята
	кошницата с лунни ягоди
	и се закани
	със свит юмрук.

	После се затътриха към село,
	вършеейки с бухалките
	по крилата на кървавото небе.
	Жените им ги чакаха пред къщи,
	със черни кърпи.

	А гората — какво, строполи се
	със стон, както пада под ножа теленце.

	И даже след много дни
	червените очи на пожара
	надничаха в прозорците на селото,
	а на селяните им се струваше,
	че хлябът мирише на кръв.
P$
