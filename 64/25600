P>
	Питомен заеко, бедни братко, учителю мой, философе:
	на мълчание твоят живот ме научи.
	В самота ти намираш своето златно находище,
	не те тревожи вечният вселенски кръговрат.

	Мъничък, скромен търсачо на мъдрост,
	като книга прелистваш зелката влажна и вкусна
	и маневрите на лястовиците наблюдаваш
	като свети Симеон от пещерата си тъмна.

	Помоли Бог да ти даде небесна градина,
	градина със зелки в кристално блаженство,
	и фонтан от сладка вода за твоята нежна муцунка,
	и полет на гълъби нека над него да има.

	Ти живееш в аромата на съвършената святост.
	Поясът на свети Франциск ще те докосне
	в деня на смъртта ти. С твоите дълги уши
	детски души на небето ще си играят.
P$
