	Един елен, който бил сляп с едното око, стигнал на морския бряг. Почнал там да пасе, като държал здравото си око извърнато към сушата, за да наблюдава дали не идват ловци. Сляпото си око държал към морето, понеже оттам не подозирал никаква опасност. Но ето че хора, които плавали край тези места, го забелязали и застреляли. И като предавал душа, еленът си казал:
	— Нещастен аз! Пазех се от сушата, мислейки, че оттам ме дебне опасност. Но много по-голяма беда ми поднесе морето, при което потърсих защита.
	Така често, противно на нашите очаквания, нещата, които считаме за вредни, се оказват полезни, а тези, които се смятат за спасителни, излизат опасни.
