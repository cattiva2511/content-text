	Един господар обичал своята грозна и зла робиня. С парите, които получавала от него, тя започнала да се конти и да съперничи на господарката си. Непрекъснато извършвала жертвоприношения в чест на Афродита* и й благодаряла, че я правела красива. А богинята й се явила насън и казала:
	[* _Афродита_ (римската Венера) — богиня на красотата и любовта.]
	— Не ми благодари, че те правя красива — аз кипя и ме е яд на тоя, дето те вижда хубава.
	Не бива да се надуват тези, които по нечестен път са се замогнали и особено ако са прости и неприятни хора.
