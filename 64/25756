	Един беден човек притежавал дървена статуя на божество и се молел пред нея да му направи някакво добро. След като все постъпвал така, а живеел в още по-голямо лишение, ядосал се, хванал статуята за краката и я ударил в стената. Главата й се разпукнала и от нея се посипали златни монети. Човекът ги засъбирал, викайки:
	— Лукав си, както ми се струва, и неблагодарен. Докато те почитах, не ми помогна. Когато те халосах, изсипа ми големи блага за отплата.
	Баснята показва, че нямаш никаква полза, ако тачиш лош човек; удариш ли го, повече полза ще извлечеш.
