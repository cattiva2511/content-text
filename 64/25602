P>
	Родих се в столетието, когато розата умря,
	когато моторът вече разгонваше ангелите.
	Кито посрещаше последните пощенски дилижанси,
	и след тях все още бягаха редом дървета,
	стобори, домовете на новите квартали
	пред селските прагове,
	където бавни крави преживяха мълчание
	и вятърът пришпорваше безтегловните си коне.

	Моята майка в наметка, надиплена от залеза,
	пазеше младостта си на дъното на китарата
	и само вечер ни се появяваше понякога,
	обгърната от музика, светлина и думи.
	Обичам хидрографията на дъжда,
	жълтите ябълкови листни въшки,
	и жабите, които дважди и трижди се блъскат
	в дебелите си дървени чанове.

	Огромният платноход на въздуха не преставаше да маневрира.
	Гребените на планинските хребети ми се струваха
	крайбрежие на небето.
	Наближаваше буря, и биеше барабан,
	и се носеха полковете й на щурм;
	но после изгряваше слънцето със златните си патрули —
	светът се възстановяваше, земеделски, прозрачен.

	Видях как хората прегръщат ечемика,
	как конници изчезват в небесата,
	и вагони, натоварени с ревящ добитък,
	отпътуват към крайбрежието, ухаещо на манго.

	Там беше долината с хасиендите си,
	където утрото се взривяваше от вика на петела,
	и краят на запада, където захарната тръстика се вълнува,
	плакне своите мирни вимпели, и какаото
	крие тайната си сила в кутийка,
	ананасът облича броня от аромат,
	и бананите захвърлят копринените си туники.

	Всичко изчезна в неуморимия прибой
	като цифри от пяна.
	Годините минаваха, те без да бързат сплитаха косите си —
	и споменът е вече като водна лилия,
	изглеждаща между две вълни
	като лице на удавник.

	Китарата както и преди е гроб за песента
	и в главата ми вика подранил петел.
	Всички земни ангели емигрираха,
	даже кафявият ангел на какаото.
P$
