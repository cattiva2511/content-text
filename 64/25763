	В едно блато живеели две жаби. Когато летният пек пресушил блатото, те го изоставили и затърсили друго. Стигнали до дълбок кладенец. Като го видели, едната казала на другата:
	— Приятелко, хайде да се спуснем двете в този кладенец.
	Другата отговорила:
	— Ами ако и в този кладенец водата пресъхне, как ще можем да се покачим горе?
	Баснята показва, че не бива да се залавяме за работи, без да ги обмислим предварително.
