	На едно малко островче пасял бик. От неговия тор се хранели два бръмбара. Но настъпила зимата. Единият бръмбар казал, че би желал да се прехвърли отвъд, на сушата, та другият, като остане сам, да има достатъчно храна. И полетял там да прекара зимата. Казал му обаче, че ако намери много храна, ще донесе и на него. Стигнал там и намерил много тор, при това свеж. Останал там на прехрана. Изминала зимата. Бръмбарът отново прилетял на острова. Другият бръмбар, като го видял охранен и в добро здраве, взел да го укорява, че нищо от това, което му бил обещал, не му донесъл. А той отговорил:
	— Не укорявай мен, а природата на мястото. Там човек може да се нахрани, но нищо не може да донесе.
	Тази басня би прилягала срещу тези, които простират приятелските си чувства само до трапезата; оттук по-нататък не помагат на приятелите си.
