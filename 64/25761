	Жаби, огорчени от анархията, която съществувала при тях, изпратили пратеници при Зевса да го молят да им даде цар. А той, като разбрал простотията им, запратил едно парче дърво в блатото. Жабите, изплашени в първия момент от плясъка, се скрили на дъното на блатото. Но после, понеже дървото не помръдвало, изплували на повърхността и се отнесли към него с такова пренебрежение, че се покачили и се разположили върху него.
	Възнегодували жабите, че имат такъв цар, и повторно се озовали при Зевс и го замолили да им смени владетеля — та първият бил съвсем ленив! Зевс се ядосал, па им пратил една водна змия, която ги налапала една по една.
	Баснята показва, че по-добре е да имаме глупави, но не зли владетели, отколкото такива, които не ни дават мир и са зли.
