	На едно събрание на животните маймуната като танцувала, спечелила благоволението на всички и била избрана за цар. Лисицата й завидяла. Ето защо, като видяла един капан, в който имало парче месо, завела маймуната там. Казала й, че е намерила имане, което тя нямало да използува за себе си — запазила го била за нея като дар за царското й достойнство и я подканила да го вземе. Маймуната, без да помисли, се доближила и се хванала в капана. Започнала да обвинява лисицата, че й е устроила клопка. А тя й отговорила:
	— Ей, маймуно! Та ти като имаш толкова малко ум, как ще царуваш над животните?
	Така и тези, които необмислено се залавят за някоя работа, освен нещастието си навличат и присмех.
