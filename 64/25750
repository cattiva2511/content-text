	Един беден човек, като заболял и се намирал в тежко състояние, обещал на боговете, че ако го спасят, ще ги възнагради със сто вола. А те искали да го изпитат, та помогнали да оздравее бързо. След като се вдигнал от легло, беднякът, понеже не разполагал с истински волове, изработил сто от восък и ги принесъл в жертва на един олтар с думите:
	— Приемете моя оброк, о богове!
	А боговете поискали и те от своя страна да го измамят, та му пратили сън, в който го приканили да отиде на морския бряг — там щял да намери хиляда атически драхми*. И той с истинска радост изтичал на брега. Тук обаче попаднал на разбойници, които го отвлекли. Изкарали го за продан и ето по този начин той извлякъл хиляда драхми.
	[* _Драхма_ — основна монетна единица, сребърна. Равнявала се прибл. на 0,98 лв.]
	Баснята приляга за лъжливите хора.
