P>
	Всеки ден това дърво, обкръжено
	от зеленото си бъбриво семейство,
	всеки ден плачът на детското време,
	поклащащо се на махало в сянката.

	Реката прилича на прозрачна картина.
	Тишината шества към следващия звук.
	С чувствените си венчелистчета
	зрънцето разтваря клепачи в тинята.

	Никой не знае защо съществуват птиците,
	нито твоята бутилка с вино, луна,
	нито макът, който жив изгаря,
	нито жената с арфата — щастлива робиня.

	Обличаме се във водата, в покорните мрежи
	с невидими и съкровени дрехи,
	пременяме се с леки останки от гълъби,
	дъги и ангели.

	И промиваме скъпернически златото на деня
	броейки зърната; израненият запад
	изгаря корабите си и приближава нощта —
	капитан на чернокожи племена.

	Ти проговаряш тогава, небе:
	високият твой нощен град се запалва,
	прииждат с факли твоите тълпи
	и ни гледат мълчаливо.

	Всички форми са земни и мимолетни:
	юношата, отхранващ в постелята зестра,
	жената с двете сърца на птица,
	коварната смърт, преоблечена в насекоми.

	Цялата земя покриваш, покойни човече,
	паднал като счупена клетка;
	взривил се снаряд;
	като дом варовит на уродливия паяк.

	Умрелите принадлежат на ордена
	на подземните анахорети.
	Какво е смъртта, отчаяние последно,
	древно обетовано царство?

	Човеко, хранещ годините и тела на жени,
	ако Бог поиска, ще преклониш колени.
	И само паметта на предметите ще топли,
	макар и безполезно,
	празните ти ръце.
P$
