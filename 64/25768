	Борей* и Слънцето спорели кой е по-силен. Решили, че на оня ще се присъди победата, който накара един пътник да си свали дрехата. Борей захванал да духа с все сила, човекът пристегнал дрехата си. Налетял го още по-силно, а той, понеже му станало още по-студено, си наметнал още една дреха. Борей се отчаял и го оставил на Слънцето. А то отначало греело умерено. Човекът си свалил излишната дреха. След това започнало все по-силно да прежуря, докато той вече не могъл да понася топлината. Съблякъл дрехите си и се гмурнал да се окъпе в реката, която течала край пътя.
	[* _Борей_ — така гърците наричали северния вятър.]
	Баснята разкрива, че често пъти убеждението е по-резултатно, отколкото насилието.
