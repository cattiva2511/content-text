	Веднъж една бълха много досаждала на някакъв човек. Той я хванал и й извикал:
	— Коя си ти, дето изхапа цялото ми тяло? Просто ме изпояде.
	А бълхата извикала:
	— Така живеем ние. Не ме убивай! Та аз не мога да направя голяма злина.
	Човекът се засмял и така отговорил:
	— Ей сега ще умреш от моите ръце. Защото никое зло, нито малко, нито голямо, не бива по никакъв начин да се ражда.
	Баснята показва, че злото не бива да буди милост, независимо дали е голямо или малко.
