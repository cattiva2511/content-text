	Един рибар отишъл да лови риба в някаква река. Проснал мрежата така, че обхванал от двете страни течението. Привързал и камък за ленено въже и заудрял с него водата, та като бягат рибите, да попадат само в мрежата. Някакъв човек, който живеел по тези места, като го видял какво прави, му отправил упрек, че размътва реката и не оставя хората да пият бистра вода. А рибарят отговорил:
	— Че ако не се разбърка реката, аз трябва да умра от глад.
	Така и в държавата демагозите си уреждат най-добре интересите тогава, когато довеждат отечеството си до размирици.
