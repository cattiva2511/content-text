	Един астроном имал обичай да излиза на открито всяка вечер и да наблюдава звездите. И така, веднъж, като обикалял покрайнините на града, погълнат изцяло в наблюдаване на небето, не усетил как паднал в някакъв кладенец. Захванал да се вайка и да вика за помощ. Някакъв човек минавал оттам. Чул стенанията, приближил се и като разбрал случилото се, обърнал се към астронома със следните думи:
	— А бе, човече! Ти като се опитваш да гледаш какво става по небето, не виждаш ли какво има по земята?
	С тази басня бихме могли да си послужим срещу такива хора, които се хвалят с невероятни дела, а не са в състояние да се справят с най-обикновените човешки неща.
