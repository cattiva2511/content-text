	Един път лисици се събрали на брега на река Меандър*, като се канели да уталожат жаждата си в нея. Понеже водата се носела буйно, те започнали да се подканват една друга, но никоя не се осмелявала да нагази. Ето че една се изпъчила, за да изрази презрението си към останалите, присмяла се на малодушието им и смятайки се за по-смела, без много да мисли, нагазила във водата. Повлякло я течението към средата, а другите лисици, които стояли по брега на реката, завикали:
	[* _Меандър_ — река в Мала Азия.]
	— Не ни оставяй! Върни се и ни покажи плитчината, където ще можем спокойно да се напием.
	А лисицата, както била носена от течението, им отговорила:
	— Имам да предам един отговор в Милет*, та съм се запътила натам. На връщане ще ви покажа мястото.
	[* _Милет_ — един от големите градове на Мала Азия, крупен културен център през античността. Градът бил разположен край река Меандър, при устието й в Егейско море.]
	Отнася се за тези, които от самохвалство си навличат беда.
