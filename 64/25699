	Един човек издялал дървена статуя на бог Хермес*, отнесъл я на пазара и я изложил за продан. Като не се явявал никакъв купувач, той, за да привлече хора, започнал да вика, че продава божество, което носи сполука и печалба. Един от случилите се там хора се обърнал към него с думите:
	[* _Хермес_ (римският Меркурий) се считал за бог — покровител на търговията и печалбата.]
	— А бе, човек! Щом като е такава статуята, защо я продаваш? Можеш сам да се ползуваш от нейната, помощ.
	А той му отговорил:
	— Защото аз се нуждая от някаква бърза помощ, а този бог има навика да прави услугите бавно.
	Баснята подхожда за користолюбивия човек, който дори и боговете не зачита.
