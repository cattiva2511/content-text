	Един ловец на птици взел клей и тръстикови пръчици и отишъл на лов. Съзрял един дрозд, кацнал на високо дърво, и пожелал да го улови. Наредил пръчиците надълго и се загледал нагоре, като насочил цялото си внимание натам. Тъй, както си бил вдигнал главата, не забелязал, че настъпил една отровна змия, заспала пред краката му. Змията се извърнала и го ухапала. Предавайки душа, човекът си казал:
	— Нещастник! Като дебнех да хвана плячка, не забелязах как сам станах плячка на смъртта.
	Тези, които замислят клопки на ближния си, преди това сами попадат в беди.
