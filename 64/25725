	Една гладна лисица, като видяла в хралупата на едно дърво хляб и месо, оставени от овчари, намърдала се вътре и ги изяла. Но стомахът й се подул и като не можела да се измъкне, започнала да се вайка и да пъшка. Друга лисица, която минавала оттам, чула охканията й, приближила се и запитала за причината. Щом разбрала за случилото се, обърнала се с думите:
	— Ами ти ще трябва да останеш там, докато станеш такава, каквато си била, когато си влязла в хралупата. Така ще се измъкнеш лесно.
	Баснята учи, че времето разрешава трудностите.
