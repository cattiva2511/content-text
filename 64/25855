	Зевс имал намерение да постави цар на птиците. Определил ден, в който всички да се съберат, за да постави най-хубавата между тях за цар. Птиците отишли при една река и започнали да се къпят в нея. Гаргата съзнавала своята грозота и затова взела, че събрала падналите от птиците пера, подредила ги и ги полепила по себе си. По този начин станала по-красива от останалите.
	И така, настъпил определеният ден и всички птици отишли при Зевс. Гаргата, която била станала пъстра, също отишла. Когато Зевс вече щял да утвърди гаргата за техен владетел поради красотата й, птиците възмутени отскубнали от нея всяка своето перо. Така станало, че тя, разголена, станала отново гарга.
	Подобно и тия от хората, които имат да дължат нещо. Докато разполагат с чужди пари, смятат се, че представляват нещо. Но след като ги върнат, те се възвръщат към това, което са били в началото.
