	Имало един невежа лекар. Той лекувал един болен, за когото другите лекари били казали, че не се намира в никаква опасност, само че болестта му ще продължи повече време. Единствен този лекар му заявил, че за него няма никаква надежда и едва ли ще дочака утрешния ден. Така му казал и си отишъл. След известно време болният се привдигнал. Излязъл на улицата жълт и едва пристъпващ. Срещнал го лекарят и му казал:
	— Добър ден! Как са обитателите на подземното царство?
	— Добре са. Пият си вода от Лета*1. Но напоследък Смъртта и Хадес*2 страшно са се настроили срещу всички лекари, че не оставят болните да умират. Приготвили са им един черен списък. Канеха се и тебе да впишат в него, но аз паднах на колене пред тях и им се замолих. Заклех им се, че ти не си никакъв лекар, а направо си набеден.
	[*1 _Лета_ — река в подземното царство. Който пиел от водата й, забравял земния си живот.]
	[*2 _Хадес_ (римският Плутон) — брат на Зевс (Юпитер). Владетел на подземното царство.]
	Настоящата басня приковава на позорния стълб недоучените, невежите, но ловки в приказките лекари.
