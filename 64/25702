	Орел се спуснал от една висока скала и отмъкнал агне. Една гарга го видяла и решила от завист да направи същото. И като се спуснала със силен крясък, налетяла на овен. Понеже ноктите й се забили в руното му, не могла да се издигне, а само пърхала с криле. Овчарят най-сетне забелязал какво става, втурнал се и я хванал. Подкастрил краищата на крилете й и привечер я отнесъл на децата си. А на въпросите им що за птичка е това, той отговорил:
	— Доколкото мога добре да разбера — гарга, но според както иска да се представи — орел.
	Така съперниченето с превъзхождащи ни не води до нищо и към несполуките се притуря и присмех.
