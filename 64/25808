	Двама души, които враждували помежду си, пътували на един и същ кораб. Единият от тях се бил настанил на кърмата, а другият — на носа. Но ето, че се появила буря и корабът започнал да потъва. Тогава този, който се намирал на кърмата, се обърнал с въпрос към кормчията, коя част на кораба ще бъде първа погълната от вълните. А той му отговорил, че носът.
	— Е, тогава смъртта не ще ми причини мъка, щом ще мога да видя врага си да умира преди мен! — възкликнал онзи.
	Баснята показва, че много хора не мислят за собствената си беда, стига само да могат да видят, че враговете им са пострадали преди тях.
