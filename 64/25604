P>
	Във вагон трета класа
	войник отваря с щик
	консервната кутия на времето.
	Стругар отстранява двуцветна стружка от ябълка.
	А някъде върху покрива
	на парния локомотив
	се е затаила луната без билет.

	Берлински бирарии.
	Бира с цвят на светнали очи.
	Зеленият пазар на площад Лутер.
	Статистиката пресмята всяка троха хляб,
	изядена от врабците.

	Снегопад — първопричастие за земята;
	„Ето я зимата!“ — радостно казват мъже и жени.
	Кьолнският събор —
	гора от сталагмити,
	гранитни струи на фонтан, врязали се в лазура,
	въздушен замък от скреж,
	окаменял акорд.

	По пътя от Кьолн за Париж
	в прозореца се хвърлят млади ниви.
	Вятърът дърпа златните къдрици на полето,
	позабравило за войната:
	даже скелетите на младенците, зарити в този чернозем,
	сега навършват дванайсет години.

	Белгия. Гаровите часовници показват времето
	с точност до столетие.
	Сини войничета и сини фасади.
	Зад тази стена е Брюксел.
	В селска каруца два метра зеленчукова градина
	отива на пазар.

	Улиците на Париж ти се струват познати от детство,
	макар че ги виждаш за първи път.
	Триумфалната арка
	е вече на четири крака под тежестта на историята.
	Птиците на събора Нотр Дам
	са като крилати барелефи.
	Рулетката на кръглия площад Съгласие* —
	[* Площад Конкорд — площад на Съгласието]
	там поставих на белия лунен кръг своята надежда.
	Веднъж, излизайки в неделно утро от Лувър,
	забелязах, че ледът е вода, станала статуя.

	Беззвучните весла на рибарските баркаси.
	Молюските имат вкус на слънце.
	Баските селища под баретата на мъглата.
	Испанските фенери
	вадят шпаги на тъмнината.

	Всичко това е само маска, условни етапи.
	Светът е един,
	независимо от разноликите си форми.
	Същата самота, вледеняваща костите,
	и същата пролетарска закалка
	на котлоните,
	върху които кестените
	пушат.
P$
