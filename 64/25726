	Една лисица се покатерила на една ограда, но се подхлъзнала и щяла да падне, та се хванала за една къпина. Обаче разкървавила лапите си от нейните бодли и от болка се обърнала към нея с думите:
	— Уви! Прибягнах до тебе за помощ, а ти ми причини повече страдания.
	— Сбъркала си, приятелко, като си пожелала да се заловиш за мен. Тъкмо аз имам навика да се залавям за всички останали — отговорила къпината.
	Баснята показва, че също така и сред хората глупави са онези, които простират ръце за помощ към такива, на които повече е присъщо да причиняват злини.
