	Една лисица бягала от ловци и като видяла един дървар, замолила го да й помогне. Той й предложил да се вмъкне в неговата колиба и да се скрие там. Скоро ловците пристигнали и запитали дърваря дали е видял да минава оттам лисица. А той високо казал, че не е виждал, а същевременно протегнал ръка и посочил къде се била скрила. Те не разбрали за какво им дава знак, а се вслушали в това, което им казал. Лисицата, щом видяла, че си отишли, излязла от колибата и без да каже дума, си тръгнала. А на упрека на дърваря, че след като той я е спасил, тя нито с думичка не му благодарила, лисицата отговорила:
	— Щях да ти благодаря, ако жестовете на ръцете ти и твоето поведение съответствуваха на думите ти.
	Тази басня би послужила спрямо такива хора, които открито обещават полезни неща, а в действителност вършат подлости.
