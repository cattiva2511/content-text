	Сред стадо овце се промъкнала една свиня и захванала да пасе заедно с тях. Когато в края на краищата овчарят я хванал, започнала да крещи и да се дърпа. Овцете започнали да я укоряват, че вика и добавили:
	— Та нас той постоянно ни лови и ние не крещим.
	А тя им отвърнала:
	— Че моето улавяне съвсем не е като вашето. Овчарят вас ви лови или заради вълната, или заради млякото; а мен — заради месото.
	Баснята показва, че имат право да се вайкат ония, за които съществува опасност не за парите, а за живота им.
