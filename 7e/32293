E>
	Според договор от 23 юли 1922 г. с общността на вярващите от селището при гара Бахмач, Конотопският обизпълком е предал на последната за безсрочно ползване богослужебната сграда, построена на отчуждената железопътна ивица и залепена за сградата, принадлежаща на Западната жп линия, в която се помещава железопътното училище. Прозорците на църквата гледат към училището…
@	Из съдебна преписка
E$

	Отец дяконът на бахмачката църква, чиито прозорци гледат към училището, най–сетне не издържа, на празника на света Параскева–Петка се наряза още от сутринта и се яви пиян–залян за изпълнение на служебните си задължения в олтара.
	— Отче дяконе! — ахна свещеникът, — на какво прилича това?… Я се вижте в огледалото: не сте за пред хора.
	— Не издържам повече, отче! — изрева дяконът, — довършиха ме проклетниците. Че то туй никакви нерви не мо–мо–гат го издържа. Какво богослужение, когато до теб им наливат в главите проклетата им просвета. — Дяконът зарида и сълзи като грахови зърна запълзяха по носа му. — Ще повярвате ли, вчера на вечерня, разгръщам требника, пред очите ми с огнени букви изскача: „Религията е опиум за народа“. Тю! Дяволска измама. Амче то на туй… хълцук… де ще му е краят?… Докато се усетиш, и току-виж си повярвал в кам… ком… мун… нистическата партия. Имаше дякон и — олеле, няма го дякона! Къде е, ще попитат добри хора, нашият мил дякон? А той, дяконът… в ада… в хигиената огнена…
	— В геената — поправи го свещеникът.
	— Все тая — прошепна отчаяно дяконът и навлече криво-ляво стихара, — надви ми нечистият.
	— Много пиете — намекна деликатно свещеникът, — затуй ви се привижда.
	— Ами туй привижда ли ми се? — попита злобно дяконът.
	— Ний армията сме голяма на трудящий, работен свят! — долетя през отворените прозорци на съседното помещение.
	— Ех! — въздъхна дяконът, дръпна завесата и избоботи: — Благослови, владико!
	— Пролетарият няма какво да губи освен оковите си.
	— Всегда, нине и присно, и вовеки — веков потвърди свещеникът и се прекръсти.
	— Амин! — съгласи се хорът.
	Урокът по политпросвета завърши с мощно изпълнение на „Интернационала“ и на ектенията:
P>
	Кога съборим из основи
	тоз гнил и нечовешки ред,
	зора ще грейне…
P$
	— Мир всем! — пропя благодушно свещеникът.
	— Измъчиха ме ония дългокосите — захленчи учителят по политпросвета, отстъпвайки мястото си на учителя по родна реч, — аз една дума — те десет!
	— Аз ще ги сложа на място — похвали се учителят по родна реч и заповяда: — Клюкин, чети баснята.
	Клюкин излезе, оправи си колана и издекламира:
P>
	Подскокливият щурец
	пя на воля цяло лято
	и не сети той, когато
	падна първият снежец.
P$
	— Яко Спаса родила! — гръмна църковният хор.
	В отговор се разсмя целият клас и прихнаха енориашите.
	В класа заплака отличникът Клюкин, а в олтара заплака свещеникът.
	— Бе да ги вземат мътните — ухили се слисан учителят, — достатъчно, Клюкин, седни си, пет плюс.
	Свещеникът се качи на амвона и натъжи енориашите със съобщението:
	— Отец дяконът се разболя внезапно и… тъй де… не може да служи.
	Скоропостижно разболелият се отец дякон лежеше в страничния олтар и мърмореше нещо, бълнуваше:
	— Благочестив… на самодържавния ни господар император нашето… умориха ме, проклетниците!…
	— Ей, я по–тихо — съскаше свещеникът, че ако ви чуе някой, лошо ни се пише…
	— Пука ми… — мърмореше дяконът, — нямам какво да губя… хълцук… освен оковите си.
	— Амин! — изпя хорът.
C>
	Бележка на вестник „Гудок“:
	В редакцията е получен материал, който сочи, че делото за съжителството на училището и църквата в една сграда се точи вече две години. Молим всички съответни учреждения да ни уведомя кога най–сетне ще се сложи край на това невъзможно съжителство.
C$
