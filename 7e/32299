E>
	На 12 декември работникът от ремонтната бригада на Верейцовския железопътен клон на Западните жп линии, другарят Баяшко, който страдал от крака и като знаел, че при неговия болен съсед се намира пристигналият от Уборки фелдшер, гражданинът К., помолил последния да прегледа и него, но фелдшерът не прегледал другаря Баяшко, ами казал, че то трябвало да му се отсекат краката и си заминал, без да окаже каквато и да било помощ.
@	Минус I
E$

	Влезе, завърза връзките на халата и извика:
	— Подред!
	Пръв влезе гражданин с бастун. Подскачаше като врабец, подвил единия крак.
	— Е, братле, закъсал си май?
	— Бащице фелдшер! — заизвива гражданинът.
	— Сваляй гащите. Бре–бре–бре…
	— Бащице, не ме плаши!
	— Че що да те плаша. Не ни е това работата. Сложени сме да ви лекуваме вас, кучите синове от транспорта. Гангрена на коленната става с поражение на централната нервна система.
	— Бащице!
	— Аз от четирийсет години съм бащице. Вдигай гащите.
	— Бащице, ами с крака ми какво ще стане?
	— Нищо особено. Следващият! Ще изгние до коляното и толкоз.
	— Бащи…
	— Бе к’во си се разквакал: „бащице, бащице“. Какъв бащица съм ти аз, бе? Капки ще ти предпиша. Като ти окапе кракът, ела. Ще ти издам удостоверение. Социалното застраховане ще ти плаща за крака. Още по–изгодно за теб. А ти какво искаш?
	— Не виждам, красавецо, нищичко не виждам. Вечер вратата не мога да улуча.
	— Слушай, бабке, я не се кръсти. Тук да не ти е църква. Трахома имаш, бабо. С катаракта първа степен по параграф А.
	— Хубавецо наш!
	— Аз от четирийсет години съм хубавец. Като ти изтекат очите, ще видиш.
	— Хуба…!
	— Ще ти предпиша капки. Като вземеш бъкел да не виждаш, ела. Ще ти дам бележка. Соцстрах ще ти плаща за всяко око по десетачка. Не ми реви тук, бабо, в Соцстрах ще ревеш. А вие?
	— На момчето му се изприщи муцуната, гражданино помлекар.
	— Аха. Тъй. Дай го насам. Я не реви. Ерген за женене станал, пък реве. О–хо–хо.
	— Гражданино помлекар, не терзайте майчиното сърце.
	— Мен вашето сърце не ме интересува. Вашето сърце ще си остане ваше. Воден рак на бузата има отрочето ви.
	— Господи, ами сега какво ще стане?
	— Хъм… То се знае какво: ще му се пробие бузата и цялата му физиономия ще се разкриви. Ще се помъчи около месец и ще свърши. Тогава елате, ще ви дам бележка. А вие?
	— Не мога да изкача стълбата. Задъхвам се.
	— Имате порок на петия клапан.
	— Туй какво значи?
	— Дупка в сърцето.
	— Екстра!
	— По–лошо няма.
	— Ще успея ли да си напиша завещанието?
	— Ако дотичате бегом.
	— Мерси, хуквам.
	— Хуквайте. Всичко добро. Следващият! Няма? Е, хубаво. Ударих камбаната и слизам от камбанарията.
