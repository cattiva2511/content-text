E>
	Не, наистина… след всеки бал сякаш грях съм сторил. Не ми се ще и да си го спомням.
@	Из Гогол
E$

P>
	Да вър–ви–ме, д–да вър–виме…
	Ангеле мой мили,
	п–полка да танцуваш с мен!!!
P$
	— Сс… с… — свистеше флейтата.
	— Чувам, чувам — пееха в бюфета.
	— П–полката, п–полката, п–полката — бумтяха тубите в оркестъра.
P>
	Звуците на полката небесни!!!
P$
	Сградата на Лговския народен дом се тресеше. Лампичките примигваха в мъглата, съвсем зелени госпожици и аленочервени разгорещени кавалери се носеха като вихър. Вятърът метеше фасовете, а слънчогледовите люспи пращяха под краката като въшки.
P>
	Да вър–виме, да вър–ви–ме!!!
P$
	— Ангеле мой мили — шепнеше на госпожицата разлуделият телеграфист, отлитайки с нея на небето.
	— Полка! А гош*, мадам! — изрева разпредителят на танците и завъртя около себе си нечия чужда жена. — Кавалерите крадат дамите!
	[* Наляво (a gauche — фр.)]
	От него капеше и пръскаше. Колосаната му якичка беше подгизнала.
	В залата, като на сборище на вещици, лудуваше нечистата сила.
	— По мазола, по мазола, дяволи ниедни! — мърмореше един нетанцуващ, докато си проправяше път към бюфета.
	— Музика, свири номер пет! — викаше с гаснещ глас откъм бюфета човек, който приличаше на удавник.
	— Вася — плачеше втори, вкопчил ръце в реверите на куртката му. — Вася! Не виждам пролетариите! Че къде се дянаха пролетариите?
	— Бе за к–какви пролетарии бълнуваш? Музика, давай полка!
	— На стената имаше окачени пролетарии — изчезнали са…
	— Къде?
	— Ами там… ей там.
	— Залепили са ги, милите! Залепили са ги. Виж ти, закрили са ги с плаката. Ку–пу… ку–пу… купувайте серпантини и се обединявайте…
	— Горко ми! Страдам аз…
	— А–ах, как само страдам! — зовеше шепнешком, опиянен от парфюма й, телеграфистът. — И душата ми стене!
P>
	Полка искам… да танцувам с теб!
P$
	— Кавалерите настъпват към дамите и обратното! А дроат* — реве разпоредителят.
	[* Надсяно (a droite — фр.)]
	В бюфета плуваше мъгла.
	— По чашка, граждани — канеше отговарящият за бюфета с лакирано лице и наливаше в чашите загадъчна розова течност, — в полза на библиотеката! Иван Степанич, подкрепи, умолявам те, пиедестала на науката!
	— Не си падам по лимонадата…
	— Чудак, бе каква лимонада! Пийни, пък после приказвай.
	— О–хо–хо… Самогон!
	— Е, разбра ли?
	— Хайде, глътчица и на мен.
	— За здравето на премирания красавец на бала Ферапонт Иванович Щукин!
	— Късметлия, спечели за красотата си кутия пудра!
	— Протестирам против. Не беше справедливо да я дадат на Кривоносия.
	— Я по–леко, че за тия думи, знаеш ли се…
	— Граждани, не се карайте!
	Лъснали лица с очи на замразена риба обсаждаха тезгяха. Синкавият дим набъбваше на парцали, погледите се раздвояваха.
	— Може ли огънче?
	— Зап–пов…
	— Защо ми подавате три клечки?
	— Чудак, привиждат ти се.
	— Ми от коя да запаля?
	— Цели се в средната, по` може да улучиш.
	Залата бушуваше. Срутваха се тавани и подове. Старите стени се тресяха. Стъклата на прозорците дрънчаха:
	— Дзън… дзън… дзън!…
	— Полката — дзън! П–полката — дзън! — ревяха тромбоните.
P>
	Звуците на полката небесни!!!
P$
