E>
	Може ли да те попитам с какво си мажеш ботушите, с мас или с катран?
@	Из Гогол

	Бе я върви по дяволите, куме! С нищо не ги мажа, щото нямам.
@	Из мен
E$

>	Насън

	Прекрасен сън се присъни на Петър Хикин, прикачвач на сточна гара Киев. Как уж му се явил на Хикин непознат гражданин със златна верижка на корема и му казал:
	— Чух, че ти, Хикин, преживяваш обувна криза.
	— Каква ти криза — отговорил Хикин, — ботушите ми чисто и просто вече за нищо не стават. Нямам с какво да изляза.
	— Ах, какъв скандал! — усмихнал се непознатият. — Толкова симпатичен човек и да не може да излезе. Хич бива ли да си седиш по цял ден вкъщи? Още повече, че от това и работата ти може да пострада. Прав ли съм?
	— Разсъждението ви е правилно — съгласил се босият спящ Хикин, — понеже да си седим вкъщи ни е невъзможно. Жената жив ще ме изяде.
	— Вещица? — попитал непознатият.
	— Същинска — признал Хикин.
	— Виж какво, Хикин. Ти знаеш ли аз кой съм?
	— Че отде да знам — изхъркал спящият Хикин.
	— Виж сега какво, Хикин, работата е там, че аз съм вълшебник. И понеже си човек добродетелен, ти подарявам ботуши.
	— Покорно благодаря — изсвирукал насън Хикин.
	— Но запомни добре, братко, че тези ботуши не са какви да е, а вълшебни. Ботуши–невидимки.
	— Ами?
	— Ами да!
	Сънната мъгла се разсеяла и пред Хикин се появили ботуши с невиждана красота. Хикин веднага ги грабнал, обул ги и като хъркал и мляскал на сън, отишъл при законната си съпруга Мария.
	Стаята била изпълнена с вонята на газената лампа, прикачвачът се нагълтал с тежката смрад, запристъпвал някак накриво, изкосо и се превърнал в кошмар.
	Пред него изплувало личицето на законната Мария и гласчето й попитало:
	— Ти к’во се разхождаш по долни гащи бе, идиот?
	— Ти само виж, Манюшка, какви ботуши ми отпусна вълшебникът — кротко изписукал Хикин.
	— Вълшебник ли?! — извикала съпругата. — Ох, майчице, на тоя пияница вече вълшебници му се привиждат. Не гледаш ли, че си бос като насекомо, алкохолик нещастен. Я се огледай в някоя локва.
	— Ще ми платиш, Маня, за тази дума — казал с треперещ глас Хикин, понеже се докачил на „насекомо“, — проумей го с акъла си: ботушите са невидимки.
	— Невидимки ли?! Ох, мъко моя, я го вижте, добри хора, тоя татко на огромно семейство! Опиянчи се, та се и побърка.
	Че като ревнали дечицата, налягали върху пещта, и в семейството на прикачвача настанал същински ад.
	В съня си Хикин се изстрелял от сточна гара Киев чак на многолюдната улица Крещатик.
	Сънувал той, че уж подир него върви тълпа граждани с лачени обувки, дюдюка и вие:
	— Хо… хо!… У–у–у! Вижте го, граждани, тоя прикачвач! Пропил си е ботушите! Ура! Бийте го тоя кучи син!
	Милиционерите взели да свиркат.
	Един се приближил към Хикин, козирувал и рапортувал:
	— Позор, гражданино Хикин. Ще ви помоля да напуснете главната улица и да не разваляте пейзажа.
	— Я се разкарай бе, червенушко! — изревал насън Хикин. — Ти сляп ли си? Ботушите ми са невидими.
	— А, невидими значи? — попитал милиционерът. — Ами в такъв случай, благоволете, мосьо Хикин, да дойдете в участъка, там ще ви докажат кой по–точно е невидим.
	И засвирил като славей.
	От това свирукане Хикин се събудил плувнал в пот.
	И нищичко: ни ти вълшебник, ни ботуши.


>	Наяве

	Отишъл Хикин на гарата и гледа — чудесна обява:
C>
	Работнико, кредит вземи,
	той няма да ти навреди!
	Областната
	транспортно–потребителска кооперация
	отпуска на многоуважаемите си клиенти
	безграничен кредит.
	А на кредит е хем евтино, хем качествено.
C$
	— Сънят ми е бил пророчески! — зарадвал се Хикин и се понесъл към лавката.
	В лавката ставало нещо неописуемо. Напирали като плътна стена, настоявали да им продадат ботуши. Поискал и Хикин, получил каквото искал, обул се и попитал само:
	— Защо при вас са с три рубли по–скъпи, отколкото на пазара?
	— О, ама само ги погледнете, господине, толкова хубави ботуши — отговорил с ангелска усмивка продавачът, — ботуши първо качество — само за познавачи. От собствени материали.
	Обул Хикин ботушите за познавачи и отишъл да си изпълнява служебните задължения — да прикачва вагони. Хубаво, ама по време на задълженията запрал един як дъжд за познавачи и след пет минути Хикин бил вече без ботуши. Хикин направо побеснял, изхлузил си от краката остатъците от ботушите за познавачи и се явил бос в транспортно–потребителската кооперация.
	— От собствени материали, така ли? — попитал той със страшен глас пълномощника.
	— Да — отговорил нагло пълномощникът.
	— Само че са картонени!
	— Да съм ти обещавал за петнайсет рубли железни ботуши?
	Хикин станал кръв червен, размахал разкисналите се ботуши и казал на пълномощника думи, които не могат да бъдат напечатани тук.
	Понеже били нецензурни думи.
