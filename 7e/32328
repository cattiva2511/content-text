	Новината обиколи за нула време цялата гара Ново–Бахмутовка: ще има заседание, но не обикновено, а в присъствието на член на Авдеевския учрежденски профсъюз. В уречения час залата на клуба се напълни с пролетарските физиономии на членовете на профсъюза. Привличайки всеобщото внимание и симпатии, на масата на президиума се кипреше членът на учрежденския профкомитет.
	Започнаха по всички правила: избраха председател, а той се олюля като тревичка и скромно каза:
	— Хъм… Сега, значи, и секретар трябва…
	— Вярно! — потвърдиха мазолестите гласове в залата. — Вася Грузин!
	— Добре, щом искате Вася, нека да е Вася — каза председателят и се обърна към члена: — Искат Вася?
	— Е, та какво? — отговори членът. — Добре де, аз нямам нищо против Вася.
	— И тъй, с болшинство от гласовете — Вася… — подхвана председателят.
	— Другари — обади се Вася, — най–покорно моля да си направя отвод по причина на слаба грамотност, понеже аз току–що завърших училището за ликвидиране на неграмотността.
	— Вася, не се предавай! — гръмна залата. — Вася, толкова ли не можеш да изскърцаш четири–пет пъти с перото заради общото благо?
	И Вася зае сред гръм от ръкопляскалия мястото си в президиума.
	— Първия въпрос, който поставяме, е на какво основание натириха от работа скъпите ни другари Дзюба, Душеба и Самиска, без изобщо да осведомят профсъюза? — обяви председателят. — Предлагам да се изкажете.
	Залата веднага изрази с бурен ропот възмущението си.
	— Тихо! — каза председателят. — Един по един.
	Но станаха отведнъж двама и се заизказваха един през друг:
	— Виновен е майсторът!
	— Началникът на девети участък, хаир да не види дано!
	— Той ви е профсъюзен пълномощник за шест месеца, пък аз съм ви майстор завинаги! — тъй ни рече.
	— Добре го е измислил! — гръмна залата.
	— Правилно! — извика някой.
	— Заради десети номер ги уволниха!
	— Бе как тъй щяло да е правилно?!
	— Тихо! — кресна председателят, но потъна във вълните на народния гняв. — Кой е за? Гласувам и ви моля и вие да вдигнете ръце! Вася, пиши.
	Вдигна се гора от ръце и след миг изчезна като посечена.
	Вася потопи перото и написа:
C>
	Прочетете се акт № 1 изслушаха за № 10 въздържали се 6 души неправилното уволнение от началник–участъка Федоренко.
C$
	После се позамисли и добави:
C>
	Обяснението потвърдено с № 8 Гавриков и Филонов.
C$
	— Аз за какво гласувах?
	— Хайде отначало!
	— Председателю, обясни за какво да вдигаме ръка?
	— Хайде пак отначало — подкани пребледнял председателят.
	— Това на какво прилича — обади се някой, — разтоварваха пръст в празничен ден… Извънреден труд и вместо почивка, среден пръст, така ли?
	— Що не го удавим тоя майстор в цистерната?!
	— Убийство не се разрешава — извика колкото му глас държи председателят.
	— Той е недобросъвестен.
	— Скандалджия!
	— Газ били докарали, някой да го е видял?
	— На нашия участък бяхме три месеца без вода.
	— Ами профсъюзният пълномощник де го?
	— Пък майсторът рече, че го хванал да взема подкуп — пет пуда картофи.
	— Кой кого е хванал?
	— Ти–и–хо! — крещеше председателят и си бършеше потта. — Вася, пиши.
	Пребледнелият Вася ги заниза:
C>
	Изслушахме: „Получен материал газ и други предмети в участъка на началника на участък № 9 Федоренков не бяха открити.“
C$
	— Да го изхвърлим ли от профсъюза?
	— Кого?
	— Осем дена рязахме тръстика на помпената станция, а тя си стои непипната…
	— Исплоатация на труда!…
	— Много са ни люти момчетата — каза объркан членът на председателя — лошо!
	— Ами сега какво да правим? — попита председателят.
	— Ти гласувай — посъветва го членът, — та току–виж млъкнали.
	— Гласувам, другари! — захленчи председателят.
	— За кого? — гръмна залата.
	— Ми то е ясно. Веднага да се омита!
	— Кой?!
	— Който е за — ръката!
	— Точно обратното: да се пръждосва по дяволите!
	— Кой бе?
	— Майстор Федоренков!
	— Аха!
	— Кой е за това да го изключим?… Един, двама, трима… Вася, пиши…
C>
	Да се изключи за 15 гласа! — написа Вася.
C$
	— Ура! Изхвърлихме го — ликуваше залата.
	— Потрудихме се, но пък очистихме профсъюза.
	— А сега какво? — попита председателят члена.
	— Ами закривай заседанието — отговори той, — и да вървят по дяволите!
	— Обявявам за закрито! — извика с облекчение председателят.
	— Правилно — отговори населението на Бахмутовка — време е да идем да хапнем.
	Залата се разотиде с грохот. Вася се позамисли и написа:
C>
	_Заседанието е закрито 7 часът._
C$
	— Браво, Вася — каза председателят и прибра протокола.
C>
	Забележка на „Гудок“:
	За основа на фейлетона послужи копие от протокола от заседанието на членовете на профсъюза на гара Н.–Бахмутовка от 19 юни. Този протокол е връх на неразборията. Абсолютно неясно е как е могло да протича по такъв начин заседание, на което е присъствал член на Авдеевския учрежденски профсъюз.
C$
