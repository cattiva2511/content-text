	Старши стрелочникът на гара Орехово дойде да си вземе заплатата.
	Касиерът изщрака със сметалото и му каза така:
	— Заплатата ви е двайсет и пет рубли и осемдесет копейки. — (щрак.)
	За кредит в транспортната потребителска кооперация дължите дванайсет рубли и петдесет копейки. — (щрак.)
	За „Гудок“ — шейсет и пет копейки. — (щрак.)
	Вересия в „Московски шивач“ — дванайсет рубли и петдесет копейки.
	За училището — дванайсет копейки.
	И тъй, полага ви се да вземете… — (щрак! щрак!)
	Т р и  к о п е й к и.
	За–по–вя–дай–те.
	Стрелочникът се олюля, но не падна, защото зад него вече имаше опашка.
	— Вие пък какво искате? — обърна се стрелочникът.
	— Аз съм от Международната организация за подкрепа на борците на революцията — каза първият.
	— Аз съм приятел на децата — каза вторият.
	— Аз — касата за взаимопомощ — третият.
	— Аз — профсъюзът — четвъртият.
	— Аз — от Доброволното дружество за съдействие на химическата индустрия — петият.
	— Аз — от Доброволното дружество за съдействие на флота — шестият.
	— Та–ака — каза стрелочникът. — Ето ви, братлета, тия три копейки, вземете ги и си ги разделете както щете.
	В същия миг той видя още един.
	— За какво? — попита кратко стрелочникът.
	— За знамето — отговори кратко запитаният.
	Стрелочникът си свали дрехата и помоли:
	— Само че си го ушийте сами, а ботушите дайте на жена ми.
	Имаше още един.
	— За бюст — каза той.
	Голият стрелочник се позамисли и предложи:
	— Вземете ме, братлета, вместо бюст. И ме сложете на цокъл.
	— Невъзможно — отговориха му, — не си приличате…
	— Е, както обичате — каза стрелочникът и излезе.
	— Бе къде хукна гол? — попитаха го.
	— За бързия влак — отговори стрелочникът.
	— Че закъде в тоя си вид?
	— Не заминавам за никъде — отговори стрелочникът, — просто ще изчакам до другия месец. Дано издръжките станат по–човешки. Тъй де, какго е по закон.
