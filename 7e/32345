	Когато четеш в разни вестници как бият негрите в Америка, не си много изненадан, защото в цивилизованите страни това си е явление житейско.
	Но ако в нашата страна се случи произшествие, поразен си до мозъка на костите! В социалистическата държава нямаш право да биеш никого по муцуната, та ако ще да е муцуната на Кирилич.
	И тъй, 19 юни т.г.
	Беше ден на безкрайно тържество, но и на огромна мъка за всички жени и деца. Понеже стана получаването на заплатите и бюфетът на гара Ряжск–I се препълни с наши отговорни труженици. Сред тях беше удостоил бюфета с присъствието си и нашият отговорен кооперативен деец, някой си В. Той, значи — един.
	Освен него и член на местния комитет, той същият член и на бюрото на учрежденския профсъюз, той същият известен скандалджия и алкохолик, извънредно знаменита личност, чието презиме започва с буквата Х. С него станаха двама.
	Трети — бившият член на профсъюза Корелин. Нищо особено, доста симпатична личност, която не се беше прославила с големи подвизи в републиката, предимно монтьор.
	И четвърто, разни други личности.
	С една дума, насядаха те край масите и се нарязаха до пределно натоварване, по четиристотин и двайсет пуда на ос, че после и отгоре, от което почнаха да им загряват шийките и буксите.
	Пръв дерайлира именно нашият кооперативен деец и заяви гръмогласно:
	— Братлета! Почва да ми се струва, че не сме на гара Ряжск, а в Америка, в град Чикаго!
	Защо му се беше привидял Чикаго, един дявол знае.
	Останалите ревнаха като деца, изоставени от майките си:
	— Загинахме си! Значи няма да видим вече силна руска водка!
	— Грешите като риба в лед! — заяви им нашият кооператор, че като ревна:
	— Псст!… Ей ти, негъра!
	И се появи келнерът Кирилич. Той не е никакъв негър, а обикновен бял човек.
	— Какво ще обичате?
	— Донес ни бутилка от яката руска.
	— Веднага!
	Донася той след известно време бутилка силна руска водка и заявява:
	— Парите, ако обичате…
	Сега цялата компания се възмути до самото си дъно:
	— Какво, нямаш ни доверие?! Бе ти знаеш ли ние кои сме?
	А Кирилич да вземе да им отговори:
	— Много добре зная! — (Как да не знае! Той нали тъкмо затова им иска парите.)
	Надигна се нашият разярен кооператор В. И като ревна:
	— А, така ли?
	И така фрасна с кооперативно–отговорния си юмрук Кирилич по ухото, че на всички присъстващи от първа класа свитки им излязоха от очите.
	След което стана скандал.
	Как гледате на такива произшествия, другари?
@	Рабкор Лаг

	Ние гледаме на такива произшествия крайно отрицателно и тъкмо затова публикуваме вашето писмо.
