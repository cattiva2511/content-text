E>
P>
	… и все приказват за неразбираеми неща.
@	А. П. Чехов
P$
	Големи чешити са нашите докладчици! Изразява се в сказката си с чужди думи, а когато работниците го помолиха да ги обясни, излезе, че и той не ги разбира!
@	Рабкор Н. Чуфиркищ
E$

	Над хилядата души в залата се издигаше на три сажена пара. Пара се вдигаше и от докладчика. Той препускаше стремително с пощенска кола към края на международното положение.
	— И тъй, скъпи другари, резюмирам! Интернационалният капитализъм е довел в края на краищата изобщо и като цяло своите страни до пълна прострация. Акулите на световния капитализъм мислят само как да изолират Съветската страна и да й връхлетят с интервенция! Те използовуват всички възможности, като прибягват дори към дифамация, тоест съчиняват писма, написани уж от другаря Зиновиев! Това, другари, от гледна точка на пролетариата, е морално разложение на буржоазията и нейните паразити и камер–лакеи от Втория интернационал!
	Ораторът изпи половин чаша вода и екна като тръба:
	— Ще успеят ли те, другари? Абсолютно напротив! Те няма да успеят! Капиталистическата Вандея, обкръжена от всички страни от вълните на засега все още аморфния пролетариат, се задушава в собствените си противоречия и за капиталистите няма друг изход, освен да признаят Съветския съюз, акредитирайки при него свои полномощни посланици.
	Ораторът тутакси се гмурна някъде надълбоко, сякаш пропадна. После от креслото изскочи главата му и предложи:
	— Ако някой има въпроси, моля, задавайте ги.
	В залата настъпи тишина. После някъде далеч, сред най–гъстата тълпа се размърда и щръкна главата на Чуфиркин.
	— Вие ли имате, другарю? — обърна се мило към него от подиума напълно прегракналият оратор.
	— Имам — отговори Чуфиркин и се подпря на облегалката на стола пред него. На лицето на Чуфиркин беше изписано отчаяние. — Ти ми изпи кръвчицата!
	Залата охна и всички глави се обърнаха към смелчагата Чуфиркин.
	— Седя и не разбирам, жив ли съм или вече съм умрял — обясни Чуфиркин. В залата настъпи гробна тишина.
	— Прощавайте. Дали не ви разбрах, другарю — присви обидено устни ораторът и пребледня.
	— В главата ми бълбукат мехури — сякаш съм под вода — обясни Чуфиркин.
	— Не разбирам — развълнува се ораторът. Председателят се занадига от креслото.
	— Вие, другарю, имате въпрос? Е?
	— Имам — потвърди Чуфиркин, — обясни „резюмирам“.
	— Тоест как тъй, другарю? Не разбирам какво да ви обясня?…
	— Какво значи ми обясни!
	— Извинете, ах, да… Не ви е съвсем ясно какво значи „резюмирам“?
	— Изобщо не ми е ясно — извика изведнъж нечий измъчен глас от задните редици. — Вандея някаква си. Тя пък коя е?
	Ораторът взе да става червен като рак.
	— Ей сегичка. М–м–м… Та относно „резюмирам“. Това, да ви кажа, другарю, е чужда дума…
	— То си й личи — отговори нечий женски глас отстрани.
	— Какво значи? — повтори Чуфиркин.
	— Ами вижте, ре–зю–зю–ми–рам… — замърмори ораторът. — Ами как да ви кажа, държа, например, реч. А това са, тъй да се каже, изводите. С една дума, нали разбирате?…
	— Дяволи неуки! — каза злобно Чуфиркин.
	Залата пак притихна.
	— Кои са неуки? — попита объркан ораторът.
	— Ние — отговори Чуфиркин, — не разбираме какво ни говорите.
	— Той е с висше образование, висшето основно училище е завършил — каза нечий ехиден глас и председателят размаха звънеца. Някъде се засмяха.
	— „Интервенцията“ ни обяснете — продължаваше упорито Чуфиркин.
	— И „дифамацията“ — добави нечий остър пронизващ глас отгоре и отстрани.
	— И кой е тоя камер–лакей? В каква камера?
	— За Вандея ни разкажете.
	Председателят бързо се изправи, размаха звънеца.
	— Не всички наведнъж, другари, моля ви, един по един.
	— „Акредитирам“ не ми е ясно!
	— Та какво значи да акредитирам? — обърка се ораторът. — Ами то значи да ни пратят посланици…
	— Че тъй го кажи! — забоботи ядосано някой от балкона.
	— Давай за „интервенцията“! — обадиха се задните редове.
	Някаква рошава учителска глава се надигна и надвивайки засилващата се глъчка, заяви:
	— Освен това, имайте предвид, другарю оратор, че дума „да използовувам“ в руския език няма! Може да се каже — да използвам!
	— Браво! — откликна залата. — Зачука му го! Той даскала си го бива!
	В залата избухна бунт.
	— Говори, говори! Чак мозъкът ми завря! — крещеше страдалчески Чуфиркин. — Че то туй на нищо не прилича!
	Ораторът се заозърта като подгонен вълк, погледна към председателя и изведнъж сякаш се провали вдън земя. Червен като рак, председателят разлюля силно звънчето и изкрещя:
	— Тихо! Предлагаме десет минути почивка. Кой е за?
	Залата отговори с бурен смях и се вдигна гора от ръце.
