	{img:strana_na_chudesata_dva_lista.png}
	{img:strana_na_chudesata_karta.png}


>	1.
>	Асансьор, тишина, наднормено тегло

	{img:strana_na_chudesata_kryg.png}
	Асансьорът продължи невъзможно бавното си изкачване. Най-малкото ми се струваше, че е изкачване. Не можех да кажа със сигурност: беше толкова бавно, че просто бях изгубил всякаква ориентация. Можеше да се спуска, а можеше и изобщо да не помръдва. Но да приемем, че е вървял нагоре. Само предположение. Нищо чудно да се бях качил дванайсет етажа, а после да бях слязъл три. Нищо чудно и да бях обиколил земното кълбо. Откъде да знам?
	Всичко до последното нещо в този асансьор беше на светлинни години от долнопробния асансьор конвейерно производство в жилищния ми блок, който в сравнение с чекръка по кладенците беше мръднал само с една идейка нагоре по еволюционната стълбица. Да не повярваш, че двете машини имат еднакво име и предназначение. Като асансьори и двете разширяваха обозримите предели на такива устройства.
	Първо, да вземем размерите. Асансьора беше толкова просторен, че преспокойно можеше да служи за офис. Вкарваш вътре бюро, добавяш шкаф и етажерки, слагаш и кухненски бокс и пак ще ти остане място. А щом вече си почнал, спокойно можеш да сместиш вътре и три камили заедно с палма със средни размери. Второ, беше много чисто. Стерилно като в нов ковчег. Стените и таванът бяха от лъсната неръждаема стомана без прашинка по тях, подът беше застлан с безупречно чист мокет в красив мъхестозелен цвят. Трето, беше мъртвешки тихо. От мига, в който се качих, а вратите се плъзнаха и се затвориха, не се беше чул никакъв звук — и един-единствен звук в буквалния смисъл на думата. Тиха вода.
	И още нещо: липсваха повечето джаджи, каквито очаквате да видите по асансьорите. Къде например беше таблото с бутоните и копчетата? Нямаше номера на етажите, които да натискаш, ОТВОРИ ВРАТАТА и ЗАТВОРИ ВРАТАТА, нямаше СТОП. Нищо. И заради всичко това се чувствах напълно беззащитен. Нямаше ги не само бутоните, нямаше светлинки, които да показват на кой етаж си стигнал, нямаше обозначение за максимално допустимото тегло, нямаше предупреждения, нямаше дори табелка с името на фирмата производителка. Камо ли пък да се опитваш да откриеш авариен изход. А аз бях запечатан вътре. Беше изключено този асансьор тук да е преминал проверка за противопожарна безопасност. Все пак си има някакви изисквания към асансьорите.
	Докато гледах вторачено тези четири голи стени от неръждаема стомана, си спомних един филм, в който Худини както винаги се измъква блестящо. Омотан в не знам колко въжета и вериги, натикан в голям сандък, и той прихванат здраво с друга дебела верига, Худини се понесе шеметно с всичко това над Ниагарския водопад. Или може би се гмурна в студената вода на Северния ледовит океан. Пак добре, че не бях завързан; колкото до фокусите, нямах никаква представа от тях и тук Худини беше едни гърди пред мен.
	Всъщност нямах представа дори дали се движа, или стоя на едно място.
	Престраших се да се изкашлям, но изобщо не прокънтя като кашлица. Звукът беше глух, все едно мяташ глина по гладка бетонна стена. Направо не повярвах, че такъв глух звук е излязъл от собственото ми тяло. Опитах да се изкашлям още веднъж. Резултатът беше същият. Стига с това кашляне.
	Стоях сякаш цяла вечност в тази херметично затворена гробница. Вратите не даваха признаци, че някога ще се отворят. Застиналост в безпределна тишина, натюрморт: „Мъж в асансьор“.
	Започнах да се притеснявам. Ами ако машината се беше повредила? Или, да предположим, диспечерът на асансьора — ако приемем, че имаше такъв в сградата — е забравил, че съм тук, в тази кутия? И друг път ме бяха забравяли.
	Ослушах се с надеждата да чуя нещо, каквото и да било, но до мен не достигна и звук. Долепих ухо до стената от неръждаема стомана. Така си и знаех — никакъв звук. Единственото, което постигнах, бе да оставя отпечатъка от ухото си върху студения метал. Асансьорът очевидно беше изработен от чудотворна сплав, която поглъщаше всички звуци. Опитах да си свирукам „Дани, момчето ми“, но се чу нещо като свистене, издавано от болно от астма псе.
	Не ми оставаше почти нищо друго освен да се облегна на стената и да преброя дребните пари по джобовете си. За човек с моята професия е важно да знае как да убива времето точно както за боксьора е важно да се тренира, като стиска гумена топка. Въпреки че в строгия смисъл на думата това изобщо не е убиване на време. Само чрез усърдно повторение можеш да си върнеш вътрешното равновесие.
	Винаги ходя подготвен, с джобове, пълни с дребни монети. В десния си джоб държа монетите от сто и от петстотин йени, а в левия — монетите от петдесет и от десет йени. Монетите от една и от пет йени нося в задния джоб, но те обикновено не влизат в броенето. Пъхам едновременно ръце и в двата джоба: дясната брои монетите от сто и от петстотин йени, а през това време лявата брои монетите от петдесет и от десет йени.
	Който не е опитвал никога, ще се затрудни да схване как се брои по този начин и в началото наистина не е лесно. Десният мозък и левият мозък правят отделни сметки, които после се обединяват като двете половини на разрязана диня. Не е просто, докато не го усвоиш.
	Да ви призная, не мога да кажа дали наистина дясната и лявата страна на мозъка ми смятат поотделно. Един специалист неврофизиолог сигурно ще ви го обясни по-ясно. Аз обаче не съм неврофизиолог. Единственото, което знам, е, че докато смятам, имам чувството, че използвам поотделно дясната и лявата страна на мозъка си. И щом приключа със смятането, умората, която ме наляга, като че ли е с качество, различно от умората след обичайно смятане. За удобство го възприемам като десен джоб със сумата от десния мозък и ляв джоб със сумата от левия мозък.
	Като цяло се смятам за човек, който възприема както му е удобно нещата, събитията и живота наоколо. Не че съм чак такъв непукист и държа само на удобството си — макар че наистина проявявам наклонности в тази посока, — просто съм се убедил, че ако възприемаш нещата, както ти е удобно, най-лесно разбираш истинската им природа.
	Да кажем например, че планетата Земя не е кълбо, а огромна ниска маса — какво щеше да се промени във всекидневния живот? Е да, примерът е изсмукан от пръстите — човек не може да пренареди толкова произволно житейските истини. И все пак, ако за удобство си представим планетата Земя като огромна ниска маса, това всъщност ще помогне да разчистим куп ненужни неща: безполезни условности от рода на земно притегляне, часови пояси и екватор — досадни подробности, породени от възгледа, че Земята е кръгла. Така де, колко пъти екваторът ще играе някаква роля в бита на един обикновен човек?
	Но да се върнем към онова, което ни е подръка — по-точно под ръце, защото дясната и лявата вършат всяка своята си работа и съвсем не е лесно да правиш успоредни сметки. Дори на мен ми отне страшно много време да го усвоя. Но усвоиш ли го веднъж, свикнеш ли, то вече е нещо, което не можеш да забравиш. Както не забравяш да караш колело или да плуваш. Което не значи, че малко упражнения ще ти дойдат зле. С повторение ще подобрите техниката и ще направите стила си по-изтънчен. Ако не за друго, то заради това държа ръцете си постоянно заети.
	Този път имах в единия джоб три монети от петстотин йени и осемнайсет от сто йени, а в другия — седем монети от петдесет йени и шестнайсет от десет йени. Което прави общо три хиляди осемстотин и десет йени. Сметки като тази изобщо не ме затрудняват. По-лесно е, отколкото да преброя пръстите на ръцете си. Доволен, се облегнах на стената от неръждаема стомана и погледнах право напред към вратите. Те пак не се отваряха.
	Защо стояха затворени толкова дълго? Отхвърлих плахо предположенията, че асансьорът е излязъл от строя и диспечерът ме е забравил. И двете не бяха особено реалистични. Това не означава, че асансьорите не излизат никога от строя и диспечерите не проявяват никога немарливост. Обратното, знам със сигурност, че това се случва твърде често в реалния живот. Мисълта ми е, че в една изключителна реалност — в случая този нелепо лъскав асансьор — неизключителното може за удобство да се отпише като изключителен парадокс. Нима беше възможно човек, успял да създаде такъв асансьор като на Том Суифт*, да не поддържа в изправност машината или след като някой се качи на нея, да забрави какво да прави?
	[* Изобретател от поредица детски приключенски книжки. — Б.пр.]
	Отговорът е очевиден. Не.
	Такова нещо не се случва никога.
	Особено при положение, че до този момент те са били толкова добросъвестни и педантични. Бяха се погрижили и за най-дребните подробности, бяха измерили направо до милиметър всяка моя стъпка. При входа на сградата ме спряха двама от охраната, които ме попитаха при кого отивам, провериха дали ме има в списъка с посетителите, накараха ме да им покажа шофьорската си книжка, логнаха се в компютъра, за да ме намерят в базата с данни, след което бях тикнат набързо в асансьора. По-лесно ще проникнеш и в Банката на Япония. Беше немислимо, след като са направили всичко това, да се издънят точно сега.
	Единственото възможно обяснение беше, че съвсем преднамерено са ме поставили в такова положение. Искали са да не чувствам движението на асансьора. Искали са той да пъпли толкова бавно, за да не разбера накъде отивам, дали нагоре или надолу. Сега вероятно ме наблюдаваха със скрита камера.
	За да не умра от скука, реших да потърся обектива на камерата. После обаче се запитах какво ще спечеля, ако я намеря. Щях да ги предупредя, те щяха да забавят асансьора и аз щях да закъснея още повече.
	Затова реших да не правя нищо. Бях тук по работа. Нямах причини да се притеснявам, нямаше защо да се тревожа.
	Облегнах се на стената на асансьора, бръкнах си в джобовете и отново преброих монетите. Три хиляди седемстотин и петдесет йени. Готово. Справих се за нула време.
	Три хиляди седемстотин и петдесет йени ли?
	Как така?
	Някъде бях допуснал грешка.
	Дланите ми се покриха с пот. Не бях бъркал нито веднъж през трите години, откакто броях. Това беше на лошо.
	Затворих очи и прочистих десния си мозък и левия си мозък така, както си чистите очилата. После извадих от джобовете и двете си ръце и разперих пръсти, за да изсъхне потта. Като Хенри Фонда, когато се готви за престрелка в „Магьосникът“.
	Двете ми ръце със съвършено сухи длани и пръсти се пъхнаха в джобовете, за да преброят за трети път. Щях да се почувствам по-добре, ако третия път сметката съвпадаше с някой от първите два пъти. Кой ли не греши! При обстоятелствата, в които се бях озовал, може би се притеснявах, да не говорим, че бях доста самоуверен. Бърках за пръв път. Затова трябваше да сметна монетите вярно — и всичко щеше да бъде наред.
	Но още преди да съм се заел, вратите на асансьора се отвориха. Без предупреждение, без звук, просто се плъзнаха в двете посоки и се отвориха. Бях погълнат от толкова важното броене и дори не забелязах. Или, по-точно, очите ми видяха, че вратите се отварят, но аз не схванах докрай смисъла на случващото се. Отварянето на вратите означаваше, разбира се, че двете пространства, на които дотогава същите тези врати бяха отказвали достъпна връзка, сега вече бяха обединени. И че асансьорът е пристигнал.
	Насочих вниманието си към онова, което се простираше зад вратите. Там имаше коридор и в коридора стоеше жена. Млада жена в розов костюм и розови обувки на висок ток. Костюмът беше ушит от гладък плат, точно толкова гладко беше и лицето на жената. Тя отчете присъствието ми, после кимна отсечено. Сякаш ме насочваше: „Насам.“ Отказах се от надеждата да приключа с броенето и след като извадих ръцете си от джобовете, слязох от асансьора. След това вратите му се затвориха зад мен сякаш бяха чакали да се махна.
	Както стоях в коридора, се огледах хубаво, но не се натъкнах и на намек за естеството на обстоятелствата, в които бях се озовал. Да, явно бях в коридор в сграда, но това щеше да го разбере и ученик от началното училище.
	Вътре беше мрачно, безлико. Като в асансьора. Накъдето и да се обърнеш, качествени материали, никакви следи от износване и захабяване. Лъснати до блясък мраморни подове, стени в жълтеникавобял цвят, като препечените виенски кифли, с които закусвам. От двете страни на коридора имаше високи дървени врати с метални номера по тях, но не последователни — 936 идваше след 1213, после пък следваше 26. Тук имаше нещо гнило. Никой не номерира така стаи.
	Младата жена почти не говореше.
	— Насам, ако обичате — беше единственото, което изрече, и то по-скоро с устни, защото не се чу звук.
	След като се бях хванал на тази работа, бях изкарал двумесечен курс по четене на устни и не се затрудних да я разбера. Въпреки това си помислих, че ми става нещо на ушите. — Явно оглушавах след мъртвешката тишина в асансьора, глухите кашлици и сухото свистене.
	Затова се изкашлях. Звучеше си нормално. Поуспокоих се за слуха си. На ушите ми не им ставаше нищо. Проблемът явно беше с устата на жената.
	Тръгнах след нея. Чаткането на острите й високи токове кънтеше из безлюдния коридор, както следобед в каменоломна. Пълните й крака в чорапи се отразяваха ясно по мрамора.
	Жената беше позакръглена. Млада, красива и всичко останало, което върви с това, но позакръглена. Някак не се връзва да си млада красива жена и да си възпълна. Както вървях след нея, се вторачих в тялото й.
	Винаги се обърквам, озова ли се в компанията на млади, красиви, дебели жени. И аз не знам защо. Може би защото в съзнанието ми от само себе си изниква образът на хранителните им навици. Видя ли дебелана, си представям как тя топи с хляб последната капка сметанов сос и налапва последния стрък кресон от гарнитурата в чинията. А случи ли се това, все едно киселина разяжда метал, в главата ми плъзват сцени как тя се храни и аз губя самообладание.
	Няма проблем, ако става дума за някоя грозна дебелана. Дебеланите са като облаците по небето. Носят си се там и нямат нищо общо с мен. Съвсем друго са младите, красиви дебелани. От мен се иска да имам отношение към тях. Нищо чудно и да преспя с някоя. Объркването вероятно идва точно оттам.
	Не че имам нещо против дебеланите. Объркването и отвращението са две различни неща. Спал съм с дебели жени и общо взето, не беше неприятно. Ако объркването те тласне в правилна посока, резултатите могат да са неочаквано добри. Но нещата, разбира се, невинаги поемат в правилна посока. Сексът си е тънка работа, не е като да отскочиш в неделя за термос от супермаркета. Дори младите, красиви дебелани могат да са най-различни. Едни пълнеят така, че те водят в правилна насока, а други го правят по такъв начин, че те объркват и те карат да се чувстваш нищожен и загубен.
	В този смисъл понякога си е предизвикателство да спиш с дебелана. Явно при хората има безброй начини да напълнееш, както има безброй начини да умреш.


	Ето какво, общо взето, си мислех, докато вървях по коридора след младата, красива дебелана.
	Около яката на изискания й розов костюм беше преметнат бял шал. От месестия край на пълните й уши се поклащаха квадратни златни обици, които проблясваха на всяка нейна крачка. Всъщност за килограмите си тя се движеше доста леко. Може би се беше пристегнала с ластичен колан или с нещо друго — за най-добър зрителен ефект, — това обаче не променяше факта, че стъпваше стегнато и напето. Направо си ме възбуди. Беше от моя тип дебеланки.
	Не че си търся оправдания, но не се възбуждам от много жени. Всъщност не се смятам за човек, който се възбужда току-така. Затова, възбудя ли се, не се доверявам — държа да проуча източника.
	Притичах при жената и й се извиних, че съм закъснял с осем-девет минути за срещата.
	— Нямах представа, че ще ме забавят толкова на „Пропуски“ — обясних. — После пък асансьорът едвам пъплеше. Преди да вляза в сградата, бях подранил с десет минути.
	Тя ми кимна отсечено — един вид, знам, знам. Откъм врата й ме лъхна едва доловим одеколон. С мирис, какъвто усещаш, ако лятна утрин застанеш на нива с пъпеши. От него изпаднах в странно състояние. Носталгична, но и невъзможна смесица от чувства, сякаш два напълно несвързани един с друг спомена са се преплели в незнайно кътче. Понякога ме обземат такива чувства. И най-често заради напълно конкретни миризми.
	— Дълъг коридор, а? — опитах се да счупя леда.
	Жената ме погледна, но продължи да върви. Предположих, че е някъде на двайсет-двайсет и една години. Добре оформени черти, високо чело, чиста кожа.
	Точно тогава тя каза:
	— Пруст.
	По-точно не произнесе думата „Пруст“, само помръдна устни, сякаш изричаше нещо, което би трябвало да звучи като „Пруст“. Още не бях чул от нея и един-единствен истински звук. Жената сякаш ми говореше през дебело стъкло.
	Пруст?
	— Марсел Пруст ли? — попитах я аз.
	Жената ме погледна странно. След това повтори:
	— Пруст.
	Отказах се от опитите да я заговоря и пак тръгнах след нея — мъчех се трескаво да се сетя за друго мърдане на устните, което да съответства на „Пруст“. Пуст?… Август?… Съвсем тихо произнасях ред след ред безсмислени срички, но явно никоя не съответстваше. Единственото заключение, което можех да направя, бе, че жената наистина е казала „Пруст“. Но не проумявах каква е връзката между дългия коридор и Марсел Пруст.
	Може би жената беше споменала Марсел Пруст като метафора за дължината на коридора. Но ако приемем, че случаят беше такъв, изборът й на изразни средства не беше ли малко вятърничав, пък и пренебрежителен? Щях да се съглася, ако беше посочила дългия коридор като метафора за творбите на Марсел Пруст. Но обратното — а, не!
	Коридор дълъг като Марсел Пруст?
	При всички положения продължих да вървя след нея по дългия коридор. Наистина безкраен. Завивахме отново и отново, слизахме и се качвахме по къси стълбища — сигурно сме извървели разстояние колкото в пет-шест обичайни сгради. Обикаляхме и обикаляхме като в гравюра на Ешер. Но колкото и да вървяхме, обстановката наоколо не се променяше. Мраморни подове, стени с цвят на жълтеникавобяла виенска кифла, дървени врати с произволни номера. Брави от неръждаема стомана. Никъде не се виждаха прозорци. И през цялото време — същият стакатов ритъм на токчетата, следван от размекнатата каучукова лепкавост на маратонките ми.
	Жената внезапно спря. Бях се настроил на звука на маратонките си дотолкова, че се блъснах право отзад в гърба й. Беше приятно мек, като плътен дъждовен облак. От врата й ме лъхна пъпешовият одеколон. От силния удар жената залитна напред, затова я сграбчих за раменете — да не падне.
	— Извинявайте — казах. — Бях се замислил.
	Пълната млада жена се изчерви. Не бях сигурен, но не ми се стори особено притеснена.
	— Тозум’ца — отвърна тя с намек за усмивка. После сви рамене и добави: — Села.
	Всъщност не го каза, но едва ли е нужно да повтарям, че устните й се свиха така, сякаш изричат думите.
	— Тозум’ца ли? — повторих на себе си. — Села?
	— Села — каза тя убедено.
	Може би на турски? Лошото беше, че не бях чувал през живота си и дума на турски. Бях толкова смутен, че реших да забравя за опитите да поговоря с нея. Четенето на устни е тънка работа, не е нещо, което ще усвоиш на двумесечни образователни курсове за възрастни.
	Жената извади от джоба на костюма си ромбоиден електронен ключ и го пъхна хоризонтално, ей така, в процепа на вратата с номер 728. Тя щракна и се отвори. Изпипана работа.
	Жената отвори вратата, после се обърна и ме повика:
	— Саум’те села.
	И аз, разбира се, направих точно това.


>	2.
>	Златни зверове

	{img:strana_na_chudesata_list.png}
	С наближаването на есента телата им се покриват с дълга, златиста козина. Златиста в най-чистия смисъл на думата, без други оттенъци. Златото им идва на този свят като злато и съществува на този свят като злато. Застинали между небе и земя, зверовете стоят, окъпани в злато.
	Когато дойдох за пръв път в Града — беше през пролетта, — зверовете бяха с къса козина в най-различни цветове. Черна и пясъчносива, бяла и червеникавокафява. Някои бяха на петна, светли и тъмни. Тези зверове във всевъзможни оттенъци се движеха нечуто из току-що раззеленилите се поля така, сякаш ги носеше ветрецът. Почти умислени в своята застиналост, с дъх, притихнал като утринна мъгла, те пасяха младата трева, без да издават и звук. Сетне, щом се уморяха, подгъваха под себе си крака, за да си починат малко.
	Пролетта отмина, лятото свърши и сега, когато светлината става прозирно сияйна, а водата на ручеите се гъне на вълни от първия повей на есента, в зверовете настъпват видими промени. Появяват се златисти власинки, първоначално на редки кичури — случайни кълнове на поникнала не навреме трева. Малко по малко с по-късата козина се сплитат цели участъци влакна, докато накрая цялата козина блясва в златно. За този ритуал — от началото до края — е нужна най-много седмица. Зверовете започват почти едновременно метаморфозата си и я приключват пак почти по едно и също време. За седмица всяко животно се е преобразило в звяр от злато. Щом сутрешното слънце изгрее и плисне по света ново злато, над земята се е спуснала есента.
	Само дългият рог, който се подава самотно от средата на челата им, си остава бял от основата чак до тънкия връх. Той прилича не толкова на рог, колкото на счупена кост, пробила кожата и закрепена така, че да не помръдва. Но въпреки белите рогове и сините очи зверовете са златни. Тръсват глави, сякаш мерят нова премяна, и насочват рязко рогове към високото есенно небе. Нагазват в потоците, протягат вратове, за да отхапят от есенните дарове — червените горски плодове.
	Щом над Града се здрачи, аз се качвам на Наблюдателницата върху западната Стена, за да видя как Стражът на Портата надува ловджийския рог, за да свика зверовете. Един дълъг звук, после три къси — такъв е установеният зов. Чуя ли рога, затварям очи и оставям нежните звуци да се плиснат по мен. Няма други като тях. Зовът се носи: плъзва се като бледа прозрачна риба по притъмнелите улици, из калдъръмените безистени, покрай стената от къщи и каменни зидове по тротоарите покрай реката. Всичко е удавено в зова. Той прониква през невидими носещи се във въздуха пластове на времето и тихо достига до най-далечните покрайнини на Града.


	Щом рогът засвири, зверовете поглеждат нагоре сякаш в отговор на вековни спомени. Хиляда, че и повече, всички застават веднага в една и съща стойка и вдигат глави по посока на зова. Някои спират благоговейно да преживят листата на зановеца, други застиват с копита върху калдъръма, трети пък се отърсват от дрямката на последното слънчево петно — всички вдигат глави във въздуха.
	В този миг не помръдва нищо освен златистата им козина, разрошвана от вечерния ветрец. Какво играе в този момент в главите им? Какво гледат те? Зверовете застиват на място с муцуни под един и същи ъгъл, с поглед, втренчен някъде напред. С уши, насочени към звука, без да помръдват, докато глъхнещото ехо не се стопи в здрача. После най-неочаквано, сякаш призовани от спомен, зверовете се изправят и тръгват в една посока. Магията е развалена и улиците кънтят от безброй копита. Представям си как изпод земята бълват струи пяна, която запълва уличките, катери се по стените на къщите, залива дори Часовниковата кула.
	Но отворя ли очи, потокът пяна изчезва в миг. Чува се само тропотът на копита, Градът е непроменен. Зверовете се изсипват по калдъръмените улици, въртят се напред-назад на стълбове, като река. Никое от животните не е отпред, никое не води. Зверовете свеждат очи и с хълбоци, които потреперват, следват неизречения си маршрут. И все пак между зверовете има някаква непоклатима вътрешна нерушима връзка, някаква неизличима близост, породена от спомени, които отдавна са напуснали очите им.
	Те напредват от север, отиват по Стария мост на южния бряг, където се срещат с други свои събратя, дошли от изток, сетне продължават покрай Изкуствените канали, през Промишлената зона, завиват на запад и се изсипват в прохода под леярната, за да излязат в подножието на Западния хълм. Там, по склоновете, минават на върволица покрай възрастните зверове и покрай младите, онези, които не могат да се отдалечат много от Портата и очакват с нетърпение шествието. Тук стадото променя посоката и се отправя на север, по Западния мост, докато не излезе при Портата.
	Веднага щом при нея с тежка стъпка изникнат първите животни, Стражът на Портата я отваря. Подсилена на ширина с дебели железни пръти, Портата е грапава и тежка. Висока към четири и половина-пет метра, с шипове, щръкнали отгоре. Стражът издърпва без усилие към себе си дясното крило на портата, после прекарва през него насъбралите се зверове. Лявото крило не се отваря никога. След като излязат всички животни, Стражът отново затваря дясното крило и пуска резето.
	Доколкото знам, в Града може да се влезе и да се излезе само през тази Западна порта. Цялото селище е опасано с огромна Стена с височина близо десет метра, само пиле може да прехвръкне през нея.
	Зазори ли се, Стражът отново отваря Портата, надува ловджийския рог и пуска зверовете вътре. След като те се завърнат във владенията, той затваря крилото на Портата и пуска резето.
	— Всъщност няма нужда от него — обяснява ми Стражът. — Само аз съм толкова силен, че да отворя такава тежка порта. Дори и хората да се обединят. Но правилата са си правила.
	Той нахлупва чак до веждите си вълнената шапка и от него не излиза и дума повече. Стражът на Портата е не човек, а цял великан, с груба кожа, як и мускулест, по-едър мъж не съм виждал. Ризата му аха да се пръсне по шевовете, ако той размърда мускули. Понякога затваря очи и потъва в дълбоко мълчание. Не мога да определя дали е оборен от тъга, или просто се е превключил някакъв вътрешен механизъм. Обгърне ли го мълчанието, не мога да кажа нищо, докато Стражът не дойде отново на себе си. След като отвори бавно очи, той ме поглежда така, сякаш не ме познава, а пръстите на ръцете му се движат напосоки върху коленете сякаш за да разгадаят защо съществувам там, пред него.
	— Защо на свечеряване изкарваш зверовете и ги пускаш извън стените, а после на зазоряване ги пускаш пак обратно? — питам аз Стража на Портата веднага след като той идва на себе си.
	Стражът ме гледа вторачено, без следа от чувства.
	— Така трябва — отвръща той — и така ще бъде. Същото е като слънцето, което изгрява от изток и залязва на запад.


	Освен че отваря и затваря Портата, Стражът сякаш не прави друго, освен да точи сечива. Къщата му е задръстена с какви ли не брадви, тесли и ножове и всеки свободен миг той ги остри на точилото. Наточените остриета придобиват неестествен блясък, застиналобял, и сякаш светят отвътре.
	Погледна ли редиците остриета, Стражът се усмихва доволно, като следи внимателно очите ми.
	— Внимавай, можеш да се порежеш само като ги докосваш — казва Стражът и сочи с месест пръст арсенала си. — Това тук не са играчки. Сам съм ги измайсторил, изковал съм всяко от тях. Бях ковач и това е дело на ръцете ми. Добра ръкохватка, съвършено равновесие. Не е лесно да намериш ръкохватка за острието. Ето, подръж я. Но внимавай с острието.
	Взимам от сечивата по масата най-малката брадвичка и я размахвам във въздуха. И наистина и при най-лекото движение на китката — само при мисълта за него — наточеният метал откликва като обучено ловджийско куче. Стражът на Портата има основания да се гордее.
	— Измайсторил съм и дръжката. Издялал съм я от десетгодишен ясен. Някои обичат други дървета, но аз предпочитам десетгодишния ясен. Нито по-млад, нито по-стар. Десетгодишният е с най-добри жилки. Як и влажен, много податлив. Набавям си го от Източната гора.
	— За какво са ти толкова много ножове?
	— За различни неща — казва Стражът на Портата. — Използвам ги най-много през зимата. Чакай да дойде зимата и ще ти покажа. Зимата тук си е доста дълга.


	Зад Портата зверовете си имат място. Оградено пасище, в което спят нощем и през което минава поток — да ходят на него на водопой. Зад него са ябълковите дървета, докъдето поглед стига, се е разпростряло гористо море.
	— Никой освен теб не гледа животните — казва Стражът на Портата. — Но ти си пристигнал току-що. Свикнеш ли, и всичко ще си дойде на мястото. Ще изгубиш интерес към тях. Като всички останали. Освен в продължение на една седмица в началото на пролетта.
	Стражът ми разказва, че в продължение на една седмица в началото на пролетта хората се качвали на Наблюдателницата, за да погледат как зверовете се бият. Само тогава, тласкани от инстинкта, самците влизали в двубой — след като са смъкнали зимната си козина, една седмица преди самките да родят. Освирепявали и се наранявали жестоко, и през ум не би ти минало колко кротки са обикновено.


	Тези есенни зверове са полегнали мълком, долепени един до друг, с дълга златиста козина, което грее на предзалезното слънце. Неподвижни като статуи, те чакат с вдигнати глави, докато последните лъчи на деня не потънат сред ябълковите дървета. Когато накрая слънцето си отиде и над тях се спусне нощният мрак, зверовете отпускат глави, полагат белия си рог на земята и затварят очи.
	Така завършва денят в Града.


>	3.
>	Непромокаеми дрехи, ИНК-и, пране

	{img:strana_na_chudesata_kryg.png}
	Бях отведен в голяма празна стая. Стените бяха бели, таванът беше бял, килимът кафяв, с цвят на мока — все дизайнерски цветове. Но и бялото си има оттенъци: красиво бяло, грубо бяло, бяло, което може и да не е бяло.
	Светът навън не се виждаше през матовите прозорци, но светлината, която се процеждаше през тях, можеше да бъде само слънчева. Което означаваше, че сме някъде над земята. И че асансьорът се е качил нагоре. След като го установих, се поуспокоих: точно така и бях предположил.
	Жената ми показа с ръка да седна на коженото канапе в средата на стаята. Направих го и кръстосах крака, след което тя излезе през друга врата.
	В стаята имаше много малко мебели. Пред канапето беше сложена масичка с керамичен пепелник, запалка и табакера върху нея. Отворих табакерата, беше празна. По стените: никакви картини, никакви календари и снимки. Тъжна работа.
	При прозореца имаше голямо бюро. Станах от канапето и отидох на прозореца — докато минавах покрай бюрото, го огледах. Масивно, с дебел плот и широки чекмеджета от двете страни. На бюрото имаше лампа, три химикалки и календар бележник, до който бяха разпилени шепа кламери. Календарът бележник беше отворен на днешната дата.
	В ъгъла на стаята имаше три съвсем обикновени метални шкафа за дрехи, които изобщо не се вписваха в обзавеждането на помещението. Конвейерно производство. Ако зависеше от мен, щях да сложа нещо по-изискано, например дизайнерски гардероби. Но мен не ме питаше никой. Бях тук по работа и изобщо не ме засягаше дали в стаята има сиви метални шкафове или музикална кутия в бледопрасковен цвят.
	На стената отляво имаше вграден дрешник с плъзгаща се на хармоника врата. Други мебели нямаше. Нито библиотека, нито часовник, нито телефон и острилка, нито отделение за писма и кана с вода. Каква, да му се не види, беше тази стая? Седнах пак на канапето, кръстосах отново крака и се прозинах.
	След десет минути жената се появи отново. Без изобщо да ме поглежда, отвори един от шкафовете и извади купчина неща от лъскав черен материал, които донесе на масичката.
	Черният материал се оказа импрегниран дъждобран и ботуши. Отгоре имаше чифт очила, каквито са носели летците през Първата световна война. Нямах и понятие накъде води всичко това.
	Жената каза нещо, но устните й мърдаха много бързо и аз не успях да разбера какво.
	— Хм… моля? Нямам голям опит в разчитането по устни — рекох аз.
	Този път тя замърда устни бавно и целенасочено:
	— Облечете това върху дрехите си, ако обичате.
	Всъщност предпочитах да не го правя, но щях да се притесня повече, ако тръгнех да обяснявам, затова си замълчах и изпълних указанието. Изух маратонките и нахлузих ботушите, после облякох дъждобрана. Тежеше цял тон, а ботушите ми бяха с два-три размера по-големи, но имах ли избор? Жената се завъртя пред мен и закопча дъждобрана, после ми надяна качулката. Докато го правеше, ме докосна с чело по върха на носа.
	— Хубав е — похвалих аз одеколона й.
	— Благодаря — изрече с устни жената, докато пристягаше връзките на качулката точно под носа ми.
	Сетне надяна над качулката очилата. Ето ме и мен: целият непромокаем, без да имам къде да отида — поне така си мислех тогава.
	Точно тогава жената отвори вратата на дрешника, хвана ме за ръката и ме тикна вътре. Включи осветлението и затвори след себе си вратата. Дрешник като дрешник, но без дрехи. Само закачалки и нафталин. Може би дори не беше дрешник. Така де, защо да ме пъхат такъв мумифициран в дрешник?
	Жената натисна металния ключ в ъгъла, след което част от стената отсреща започна да се отваря навътре, да се вдига като капак на багажник на малка кола. В отвора беше тъмно като в рог, ала аз усетих как ме блъсва леденостуден влажен въздух. Чуваше се и глухото бучене на река.
	— Там има река — май каза жената.
	Звукът на водата сякаш просто удави думите й. Започнах някак си да схващам какво ми казва жената. Виж ти!
	— Нагоре по течението има голям водопад, минете точно под него. След водопада е лабораторията на дядо. Щом стигнете, ще разберете всичко.
	— Щом стигна ли? И кой ме чака, дядо ви ли?
	— Да — потвърди тя, като ми връчи голямо водоустойчиво електрическо фенерче на каишка.
	Не ми се струваше особено забавно да влизам в непрогледния мрак, но събрах смелост и стъпих с единия крак в зейналата дупка. Наведох се, за да пъхна главата и раменете си, и прекрачих и с другия крак. Оказа се, че не е никак лесно да го направя с тежкия непромокаем дъждобран. Обърнах се и погледнах през очилата пълната жена, която стоеше вътре в дрешника. Беше направо страхотна.
	— Внимавайте. Не се отклонявайте от реката, не тръгвайте по странични пътеки — предупреди тя, като се наведе, за да ме вижда.
	— Право напред, водопад? — изкрещях аз.
	— Право напред, водопад — повтори тя.
	Колкото да опитам, изрекох с устни думата „села“. Жената отвърна с усмивка и със „села“, после затръшна капака на отвора.


	Изневиделица се гмурнах в мрак съвсем в буквалния смисъл на думата, без нито една точица светлина. Не виждах нищо. Не различих дори ръката си, когато я доближих до лицето. Стоях вцепенен, като ударен с тъп предмет, обзет от вледеняващата мисъл, че съм напълно безпомощен. Бях увита в черен найлон огризка, пъхната в хладилник. За миг тялото ми омекна.
	Затърсих опипом откъде се включва електрическото фенерче и запратих благодатен лъч светлина направо към нищото. Насочих светлината към ходилата си, после се огледах бавно. Стоях на циментова площадка от три квадратни метра, издадена над бездънното нищо. Нямаше перила, нямаше ограда. Жената можеше поне да ме предупреди, помислих си, леко разстроен.
	Отстрани на площадката беше подпряна алуминиева стълба, по която можех да се спусна. Преметнах през гърдите си каишката на електрическия фенер и заслизах, като стъпвах с двата крака на всяко от стъпалата. Колкото по-надолу отивах, толкова по-силен и ясен ставаше звукът на водата. Ама че работа! Дрешник в учреждение с бездна с река на дъното? Насред Токио!
	Колкото повече се замислях, в толкова по-голям ужас изпадах. Първо онзи зловещ асансьор, после жената, която говореше, без да изрича нищо, сега пък тази приятна разходка. Може би трябваше да откажа работата и да се прибера вкъщи. Но не, ето че слизах към бездната. И защо? От професионална гордост? Или заради пълната жена в розовия костюм? Добре де, признавам си: тя ми беше влязла под кожата и сега трябваше да се подложа на цялата тази безсмислица.
	На двайсетото стъпало спрях да си поема дъх, после слязох още осемнайсет стъпала към земята. На дъното прокарах предпазливо светлината по гладката каменна плоча под краката си и открих реката отпред. В светлината на лъча видях, че повърхността на водата е нагъната от вълнички. Тя течеше бързо, но нямаше как да добия представа колко дълбока е и дори какъв цвят е. Единственото, което разбрах, беше, че тече отляво надясно.
	Като осветявах земята в краката си, тръгнах бавно нагоре срещу течението. От време на време бях готов да се закълна, че някъде наблизо се движи нещо, аз обаче не виждах нищо. Нищо освен отвесните изсечени каменни стени от двете страни на реката. Сигурно бях изнервен от мрака.
	След като вървях пет-шест минути, таванът се сниши — поне така ми се стори от ехото. Насочих лъча на фенерчето нагоре, но не различих нищо. После, точно както ме беше предупредила жената, видях нещо като тунели, разклоняващи се от двете страни. Бяха не толкова пътеки, колкото проломи в отвесната скала, от които се процеждаха вадички вода, вливащи се в реката. Отидох при цепнатините и ги осветих с фенерчето. Черна дупка, която нататък ставаше по-голяма, много по-голяма. Гостоприемно, няма що.
	Стиснах здраво в дясната си ръка фенера и забързах нагоре срещу течението като риба по средата на еволюционната стълбица. Каменната плоча беше влажна, затова трябваше да внимавам къде стъпвам. Ако се подхлъзнех и счупех фенера, с мен беше свършено.
	Цялото ми внимание беше насочено към краката. Случайно вдигнах поглед и видях на някакви си седем-осем метра от мен светлина, която се приближаваше. Веднага угасих фенера. Бръкнах да извадя от дъждобрана ножа и го отворих под идеалното прикритие на мрака и на тътнещата вода.
	В мига, в който угасих фенера, жълтеникавият фар се закова на място. После се плъзна на дъга, описала във въздуха две големи окръжности. Явно беше знак: „Всичко е наред, не се притеснявай.“ Въпреки това застанах нащрек и зачаках те да се раздвижат. Светлината започна да се приближава към мен — трепкаше из празното пространство като грамадна светулка, прикачена към по-висш разум. Загледах я, като стисках в дясната ръка ножа, а в лявата държах изключения фенер.
	Светлината спря само на три метра от мен. Подскочи нагоре-надолу. Беше слаба. Накрая схванах, че се опитва да освети едно лице. Лицето на мъж със същите налудничави очила и дъждобран като моите. Всъщност именно той държеше светлината — малък фенер, каквито продават по магазините за къмпинг оборудване. Мъжът ми крещеше нещо, но от шума на водата не го чувах, а и беше тъмно и не различавах движенията на устните му.
	— … освен че… време. Или вие… в това отношение, понеже… — явно казваше непознатият.
	Върви, че го разбери. Той обаче, изглежда, не криеше никаква заплаха, затова включих отново фенерчето и си осветих лицето, като се докоснах с пръст по ухото — да покажа, че почти не го чувам.
	Мъжът кимна няколко пъти, после остави фенера и затърси с две ръце из джобовете си. Най-неочаквано тътенът наоколо утихна, все едно се отдръпваше отлив. Реших, че припадам. Очаквах да изгубя съзнание — въпреки че нямах представа защо пък ще припадам — и се приготвих да се свлека.
	Минаха няколко секунди. Продължавах да стоя. Всъщност си се чувствах много добре. Но водата се чуваше по-слабо.
	— Дойдох да ви посрещна — обясни мъжът.
	Съвсем ясно.
	Поклатих глава, пъхнах под мишница електрическото фенерче, сгънах ножа и го прибрах. Знаех си аз, че ще е един от ония дни.
	— Какво стана със звука? — попитах мъжа.
	— А, да, звука. Беше силен, нали? Изключих го. Съжалявам. Сега вече е добре — отвърна той и закима.
	Тътенът на водата се беше превърнал в бълбукане на поточе.
	— Е, да тръгваме, а? — подкани непознатият, после се обърна рязко кръгом и тръгна отново със сигурна лека крачка нагоре срещу течението.
	Поех след него, като светех в краката му с фенерчето.
	— Как така сте изключили звука? Да не е изкуствен?
	— Изобщо не е изкуствен — увери ме мъжът. — Съвсем естествен си е.
	— Но как е възможно да изключите естествен звук? — изумих се аз.
	— Строго погледнато, не го изключвам — уточни мъжът. — Прекъсвам го.
	Е, щом твърди. Продължих да вървя, без да казвам нищо. Сега, след като звукът на водата стана по-слаб, беше много тихо. Чувах дори „жвак-жвака“ на гумените си ботуши. Някъде отгоре се появи странно стържене, сякаш някой търкаше камъчета. Втори, трети път, после спря.
	— Открих следи, че наоколо се навъртат ИНК-и. Притесних се, затова дойдох да ви взема. ИНК-ите не би трябвало да проникват чак дотук, но понякога се случва. Много неприятно — заяви мъжът.
	— ИНК-и ли? — повторих аз.
	— Дори човек като вас не би искал да се натъкне тук, долу, на ИНК-и, нали? — прихна той в гръмогласен смях.
	— Вероятно — отвърнах.
	На такова тъмно място не бях готов за внезапни срещи, било то с ИНК-и или с каквинки.
	— Затова дойдох да ви посрещна — повтори мъжът. — Стойте по-надалеч от тия ИНК-и.
	— Много съм ви задължен — рекох аз.
	Продължихме да вървим и накрая излязохме на място, където се чувстваше нещо като пусната до края чешма. Водопадът. Беше достатъчно да прокарам бързо по него фенера, за да разбера, че това тук не е градинската разновидност. Ако звукът не беше изключен, сигурно щеше да се чува зловещ грохот. Пристъпих напред с очила, намокрени от пръските.
	— Трябва да минем под него, нали? — попитах аз.
	— Точно така, моето момче — потвърди мъжът.
	Без повече обяснения се запъти право към водопада и изчезна. Нямах особен избор освен също да вляза право във водопада.
	За щастие минахме по път, който, както се оказа, ни преведе през „суха“ част на водопада, но нещата ставаха нелепи. Макар и да бях с непромокаем дъждобран и ботуши, под плътните струи станах вир-вода. Тръпки ме побиха само като си помислих, че старецът трябва да го прави всеки път, когато влиза или излиза от лабораторията. Това безспорно се налагаше от съображения за сигурност, за да се опази информацията, но все имаше някакъв по-безболезнен начин.
	Вътре под водопада се спънах и си ударих на един камък капачката на коляното. С изключения звук се бях объркал от явното несъответствие между незвуците и действителността, която щеше да ги издава, ако те се чуваха. Иначе казано, един водопад трябва да си звучи като водопад.
	От другата страна имаше пещера колкото да се побере сам човек. Точно в средата имаше метална врата. Мъжът извади от джоба си нещо като калкулаторче, пъхна го в един процеп и след като го позавъртя, вратата се отвори безшумно навътре.
	— Е, пристигнахме. Заповядайте — подкани мъжът. Влезе след мен и заключи вратата. — Големи премеждия, а?
	— Не, хм… не беше…
	Мъжът се засмя с фенера, който висеше на връв от врата му — още не беше махнал очилата и качулката. Нададе весел кикот, ето такъв: хо-хо-хо.
	Помещението, в което влязохме, приличаше на съблекалня в плувен басейн, по полиците бяха наслагани още пет-шест непромокаеми комплекта за дъжд като нашите. Свалих очилата и смъкнах дъждобрана, който сложих на закачалка, после оставих ботушите върху рафта. Закрепих електрическото фенерче на една кука.
	— Извинявайте, че ви създавам толкова главоболия — каза мъжът, — но не можем да гледаме през пръсти на безопасността. Трябва да взимаме съответните мерки. Разни типове само ни дебнат.
	— ИНК-ите ли? — предположих аз.
	— Те, те. И ако случайно се чудите, не само ИНК-ите — кимна на себе си мъжът.
	После ме заведе в нещо като приемна зад съблекалнята. След като махна дъждобрана, се оказа, че е добродушно старче. Ниско и пълно, не дебело, а набито. Беше червендалесто и когато си сложи очилата без рамки, се превърна в самото въплъщение на високопоставен политик отпреди войната.
	Покани ме с ръка да седна на коженото канапе, а самият той се разположи зад бюрото. Тази стая тук беше съвсем същата като другата. Килимът, стените, осветлението — всичко си беше същото. На масичката пред канапето беше оставен същият комплект за пушене, на бюрото — същият календар бележник с разпилените около него кламери. Дали не ме бяха превели в кръг до същата стая? Може и да ме бяха превели, а може и да не ме бяха превели. Кой ще ти помни как точно са били разположени пръснатите кламери!
	Старецът ме погледна. После взе един от кламерите, разгъна го и започна да чопли с него една кожичка при нокътя си. При нокътя на левия показалец. Щом приключи с кожичката, хвърли в пепелника разгънатия кламер. Хрумна ми, че ако случайно някога се преродя, предпочитам да не е във вид на кламер.
	— Според сведенията, с които разполагам, ИНК-ите са се договорили със семиотехите — обясни старецът. — Не че са се съюзили с тях, няма такова нещо. ИНК-ите са много предпазливи, а семиотехите си изпълняват свой предварително разработен план. Затова сътрудничеството явно е много ограничено. Но пак не е на добре. Наоколо се навъртат ИНК-и, които изобщо не би трябвало да са тук, и това вече показва колко зле са нещата. Ако продължава така, не след дълго всичко наоколо ще гъмжи денонощно от ИНК-и. Това вече ще ми създаде големи неприятности.
	— Точно така — съгласих се аз, — точно така.
	Нямах представа какво точно вършат тия ИНК-и, но ако по една или друга причина се бяха съюзили със семиотехите, това не предвещаваше нищо добро и за мен. Което ще рече, че битката между нашия лагер и семиотехите вече беше в крехко равновесие и най-леката намеса можеше да опропасти всичко. Като начало не знаех нищо за тия ИНК-и, те обаче знаеха за мен. Това вече накланяше везните в тяхна полза. Дума да няма, беше си естествено един редови независим боец от нисшия ешелон като мен и да не подозира за съществуването на ИНК-ите, докато шефовете горе вероятно знаеха за тях от цяла вечност.
	— Е, ако нямате нищо против, да започваме — предложи старецът.
	— Ама разбира се.
	— Помолих да ми пратят най-умния калкутех, а вие явно се славите като такъв. Всички се изказват много ласкаво за вас. Разбирали сте си от работата, били сте находчив, били сте оправен. Никой не каза и една лоша дума за вас, само подметнаха, че сте били вълк единак, не сте се сработвали с другите.
	— Поувлекли са се с похвалите, сигурен съм — отвърнах аз.
	Старецът отново прихна.
	— Не ме вълнува особено дали се сработвате с другите. Важното е да сте находчив. Няма как да сте от най-добрите калкутехи, ако не притежавате и малко смелост. Затова ви плащат толкова много, а?
	Пак гръмогласен смях. След това старецът ме заведе в лабораторията до стаята.
	— Аз съм биолог — обясни той. — Но думата „биология“ изобщо не обхваща онова, което правя. Като се започне от неврофизиологията и акустиката и се стигне до езикознанието и сравнителното богословие. Все необичайни неща, поне моето мнение е такова. Напоследък изследвам небцето при млекопитаещите.
	— Кое, небцето ли?
	— Устата, моето момче. Строежа й. Как се движи, как издава глас и различни свързани с това въпроси. Елате да погледнете.
	След тези думи той щракна електрическия ключ на стената и осветлението в лабораторията се включи. Цялата задна част на помещението беше заета от рафтове, отрупани с черепи. Жираф, кон, панда, мишка, всички видове млекопитаещи, за които се сещате. Сигурно имаше триста-четиристотин черепа. Имаше естествено и човешки черепи. На хора от бялата и от черната раса, на азиатци, индийци, по един мъжки и по един женски.
	— Държа кита и слона долу в хранилището. Заемат много място — поясни старецът.
	— Е, предполагам — отвърнах.
	С няколко черепа на кит щеше да запълни всичко наоколо.
	Всички черепи бяха с отворени уста — хор, готов за инспекция, — всички се бяха втренчили с празни очни ябълки в отсрещната стена. Може и да бяха експонати, но в стаята не беше никак приятно. По други рафтове, макар и не толкова многобройни като черепите, имаше стъкленици с езици, уши, устни и хранопроводи.
	— Какво ще кажете? Колекцията си я бива, а? — попита старецът със светнали очи. — Някои събират пощенски марки, други — грамофонни плочи. Аз пък събирам черепи. По земята хора всякакви.
	— Хм, да.
	— Още от млад се интересувам от черепи на млекопитаещи и малко по малко започнах да ги събирам в колекция. Кажи-речи, от четирийсет години. Не очаквах, че ще ми отнеме толкова време да разгадая черепите. Щеше да ми бъде по-лесно да разбера живите хора от плът и кръв. Ами да! Е, млад човек като вас вероятно се интересува повече от плътта, а? — засмя се старецът. — На мен ми трябваха трийсет години, за да започна да чувам звуците, издавани от костите. Трийсет години, не е шега работа.
	— Звуците ли? — повторих аз. — Нима костите издават звуци?
	— И още как! — потвърди старецът. — Всяка кост си има свой неповторим звук. Това е тайният език на костите. И не в преносен смисъл. Костите говорят в буквалния смисъл на думата. Изследванията, които провеждам, имат за цел да разчетат този език. А след това да направят така, че той да се контролира изкуствено.
	Не схващах подробностите, но ако онова, което обясняваше старецът, беше истина, работата беше точно като за него.
	— Много ценни изследвания — отбелязах аз.
	— Така си е — кимна старецът. — Затова онези типове точат зъби. Май се е разчуло за откритията ми. Всички искат да намажат от изследванията ми. Ето, ако можем например да извлечем спомените, струпани по костите, вече няма да има нужда от изтезания. Ще бъде достатъчно да убиеш жертвата, да смъкнеш плътта от черепа и готово — информацията е в ръцете ти.
	— Прелест — казах аз.
	— Е, за добро или за лошо изследванията не са стигнали чак дотам. На този етап ще получиш по-ясен достъп до паметта, ако извадиш мозъка.
	— О!
	Махаш черепа, махаш мозъка, не е ли все тая.
	— Затова имам нужда от услугите ви. Не искам семиотехите да ми откраднат данните от експеримента. Цивилизацията — заяви старецът — е изправена пред тежка криза, защото науката се използва в името на злото… или на доброто. Аз се осланям на науката заради самата наука.
	— Не бих казал, че разбирам — признах си аз. — Тук съм само по работа. С тази разлика, че поръчката не е постъпила от Централата на Системата и от официален представител. Постъпила е направо от вас. Рядък случай. И по-важното, вероятно в нарушение на професионалния правилник. Ако някой ме издаде, могат да ми отнемат разрешителното. Надявам се да разбирате.
	— Разбирам, разбирам — увери ме старецът. — Не е като да нямате причини за безпокойство. Но няма страшно, заявката ми беше придвижена по съответните канали в Системата. Беше прескочена само частта, свързана конкретно с работата. Свързах се направо с вас, за да не се разчува. Изобщо няма да си изгубите разрешителното.
	— Гарантирате ли?
	Старецът извади папка и ми я подаде. Прелистих я. Официални формуляри на Системата с попълнена в тях заявка — всичко си беше точно. Документите, подписите — всичко беше наред.
	— Чудесно — рекох и му върнах папката. — Сам разбирате, че взимам двойно. Двойно означава…
	— Двойно повече от обичайното възнаграждение, нали така? Не възразявам. Всъщност с премията съм готов да ви платя тройно.
	— Трябва да отбележа, че наистина ми оказвате голямо доверие.
	— Работата е важна. Пък и вече ви накарах да минете под водопада. Хо-хо-хо.
	— В такъв случай мога ли да погледна данните? — казах аз. — Ще решим как точно да ги преобразуваме, след като видя цифрите. Кой от двамата ще прави компютърните изчисления?
	— Ще ги направя аз на моя компютър тук. Вие просто се погрижете за нещата преди и след това. Стига да нямате нищо против де.
	— Толкова по-добре. Спестява ми много главоболия.
	Старецът се изправи и натисна една координата върху стената отзад. Най-обикновена стена — докато не се разтвори. Фокуси вътре във фокусите. Старецът извади още една папка и затвори стената. Запечатана отново, тя приличаше на всяка друга най-обикновена бяла стена. Никакви отличителни белези, никакви пролуки, никакво нищо.
	Прегледах набързо седемте страници с цифрови данни. Нищо особено.
	— Не би трябвало да отнемат много време, за да се изперат — поясних. — Рядко срещани числови последователности като тези тук направо изключват временните мостове. На теория, разбира се, винаги съществува такава възможност. Но няма как да се докаже синтактичната им стойност, а без такова доказателство няма как да се освободим от погрешните тагове. Все едно да се опитаме да прекосим пустинята без компас. Мойсей може би е могъл да го направи.
	— Мойсей е прекосил дори морето.
	— Било е отдавна. Доколкото знам, на това равнище никой семиотех не е успял да получи непозволен достъп.
	— Твърдите, че е достатъчен и трапинг с пряко преобразуване, така ли?
	— Трапингът с вторично преобразуване е твърде опасен. Той всъщност ще сведе до нула възможността за временен мост, но засега това е изключено. Трапингът не е разработен докрай. Изследването продължава.
	— Никой и не настоява за трапинг с вторично преобразуване — заяви старецът, като чоплеше с друг кламер кожичката при нокътя си.
	Този път на десния показалец.
	— Какво тогава предлагате?
	— Разбъркване, моето момче. Говоря ви за разбъркване. Искам да изперете и да разбъркате данните. Точно за това ви повиках. Ако ставаше въпрос не за изпиране, а за най-обикновено промиване на мозъците, нямаше да се налага да ви викам.
	— Не разбирам — рекох и отново кръстосах крака. — Откъде знаете за разбъркването? Това е строго поверителна информация. Не би трябвало да я знаят външни хора.
	— Е, аз я знам. Имам връзки с шефовете в Системата.
	— В такъв случай можете да питате тях. В момента разбъркването е напълно преустановено. Не ме питайте защо. Явно има някакъв проблем. При всички положения сега е забранено да се разбъркват данни.
	Старецът отново ми подаде папката със заявката.
	— Разгледайте добре последната страница. Разрешението за разбъркване трябва да е някъде там.
	Отворих папката на последната страница и плъзнах очи по документите. И ето на: разрешение за разбъркване на данни. Прочетох го от край до край няколко пъти. Беше си съвсем официално. С цели пет подписа. Какви ги вършеха шефовете? Копаеш дупка, а после ти нареждат да я запълниш, запълниш ли я, ти казват да изкопаеш дупка. Направо се гаврят с обикновените простосмъртни.
	— Бих ви помолил да ми направите цветно копие на всички страници в заявката. Без него нищо чудно да бъда притиснат до стената.
	— Добре — съгласи се старецът. — С удоволствие ще ви направя копие. Не се притеснявайте. Всичко ще бъде тип-топ. Днес ще ви платя половината пари, другата половина — след окончателното приключване. Става ли?
	— Да. А сега за прането. Щом приключа, ще отнеса обработените данни вкъщи и там ще направя разбъркването. То изисква особени предпазни мерки. Щом бъда готов, ще се върна с разбърканите данни.
	— След четири дни по обед. Не може по-късно.
	— Предостатъчно време.
	— Умолявам ви, моето момче, правете каквото правите, но не закъснявайте — каза старецът. — Закъснеете ли, ще се случи нещо ужасно.
	— Ще се разпадне светът ли? — пошегувах се аз.
	— В известен смисъл да — потвърди старецът.
	— Този път няма да се разпадне. Никога не закъснявам — уверих го аз. — А сега, стига да не прекалявам и да не ви притеснявам, ще ви помоля за леденостудена вода и термос горещо силно кафе. И може би нещо за хапване. Много ви моля. Нещо ми подсказва, че ме чака дълга работа.


	Нещото ми подсказваше правилно. Наложи се да работя дълго и усилено. Самите цифрови данни си бяха пословичната фасулска работа, но при толкова много определяни от детерминантата стъпаловидни функции при изчисленията се искаше много повече време, отколкото изглеждаше в началото. Вкарвам наличните данни в десния си мозък и след като ги преобразувам чрез напълно несвързана с тях знакова система, ги прехвърлям в левия си мозък, откъдето после ги вадя като напълно пренаредени цифри и ги записвам върху хартия. Ето това се нарича пране. Силно опростено, разбира се. Всеки калкутех си има свой шифър за преобразуване. Той изобщо не се свежда до таблица с произволни цифри, тъй като представлява диаграма. С други думи, ключът е в начина, по който са разделени десният и левият мозък (което, излишно е да казвам, е удобна условност — мозъкът ни не се дели на половини). Нарисувано това вероятно би изглеждало приблизително така:
	{img:strana_na_chudesata_mozyk.png}
	Важното тук е, че докато назъбените краища не съвпадат съвсем точно, е невъзможно данните да бъдат преобразувани наново в първоначалния си вид. Въпреки това се случва семиотехите да разчетат чрез временен мост откраднатите данни. Иначе казано, след анализ на получените данни възпроизвеждат холографски назъбените краища. Понякога се получава, друг път не. Колкото повече ние, калкутехите, обновяваме технологиите си, толкова повече те осъвременяват своите контратехнологии. Ние пазим данните, те ги крадат. Обичайната схема „стражари — апаши“.
	Семиотехите пласират на черния пазар данните и друга информация, до които са се добрали незаконно, и трупат баснословни печалби. И по-лошото, запазват за себе си най-ценната информация, от което се възползва организацията им.
	Нашата организация е известна като Системата, а тяхната — като Фабриката. Системата е създадена като частен консорциум, но с времето придобива все по-голямо значение и се превръща в полудържавно учреждение. По същия начин както например „Бел“ в Щатите. Ние, редовите калкутехи, работим на нещо като свободна практика — горе-долу като данъчните експерти и адвокатите, но държавата трябва да ни издаде разрешителни и имаме право да получаваме поръчки само от Системата или чрез назначените от нея официални посредници. Това е въведено, за да се предотвратят злоупотребите с технологиите, извършвани от Фабриката. Ето защо на нарушителите им отнемат разрешителното. Всъщност не мога да определя дали има някаква полза от тези предпазни мерки. Казвам го, защото, лишат ли калкутеха от правоспособност, накрая Фабриката го всмуква, той излиза в нелегалност и става семиотех.
	Колкото до Фабриката, за нея се знае много по-малко. В началото тя очевидно е била малка фирма, разраснала се с шеметна бързина. Някои я наричат инфомафия и дума да няма, тя безспорно прилича на мафия, защото е пуснала дълбоки корени в сенчестия бизнес. Разликата е, че тази мафия се занимава само с информация. Информацията е чиста и от нея се правят пари. Фабриката си нарочва компютър, прониква в паметта му, източва информацията и дим да я няма.


	Докато препирах данните, изпих цяла кана кафе. Един час работа, половин час почивка — точно по часовник. Иначе интерфейсът с десния мозък и левия мозък се обърква и изчисленията не стават за нищо.
	През тези половинчасови почивки си бъбрех със стареца. Все едно какво, само и само да си движа устата. Най-добрият начин да презаредите изтощен мозък.
	— Какви все пак са тези цифри? — попитах го аз.
	— Данни от експерименти — отвърна старецът. — Открития, направени в рамките на цяла година. Триизмерни графично симулирани обемни карти на черепите и на небцето на различни животни, преобразувани в числа и съчетани с анализ на три елемента на гласовете им. Както вече обясних, ми отне трийсет години, докато настроя звуковата вълна на всяка кост. Е, щом приключим с изчисленията, накрая ще успеем да извлечем звука — не емпирично, а теоретично.
	— И тогава вече нещата ще могат да се контролират изкуствено, така ли?
	— Точно така — потвърди старецът.
	— Значи имаме изкуствено управление — какво ще спечелим от това?
	Старецът прокара език по горната си устна.
	— Могат да се случат най-различни неща, какво ли не — каза той след малко. — Няма да се разпростирам върху неща, които дори не си представяте.
	— Изключването на звука е само едно от тях, така ли?
	Старецът за кой ли път избухна в гръмогласен смях.
	— Хо-хо-хо, точно така, моето момче. Като настройваме сигнала на човешкия череп, ще увеличаваме или ще намаляваме силата на звука. Но всеки човек е с различен по форма череп, затова няма да успеем да изключим звука напълно. Но можем да го намалим доста, нали? Хо-хо-хо. Правим така, че плюсът на звука да съвпада с минуса и те да имат общ резонанс. Изключването на звука е само едно от най-безобидните приложения.
	Безобидни ли? Виждаше ми се доста гадно някой да си играе със силата на звука. Какво ли щеше да бъде останалото?
	— Възможно е звукът да се отстрани и от говора, и от слуха — подхвана отново старецът. — С други думи, можем да заличим от слуха звука на водата — както току-що направих — и дори да заличим речта.
	— И вие смятате да запознаете света с тези открития?
	— Как ли не! — отсече старецът и си избърса ръцете. — Защо да допускам и други до нещо, което е толкова забавно? Ще си го запазя, за да му се радвам само аз.
	Старецът отново прихна. Хо-хо-хо.
	Разсмя дори мен.
	— Изследването ми е само за специалисти. Пък и никой не се интересува от акустика — заяви той. — И да опитат, всички малоумници със степени по земята пак няма да разберат нищо от теориите ми. Само научният свят ми обръща някакво внимание.
	— И така да е, семиотехите не са малоумници. Когато става въпрос за разшифроване на данни, те са си гении, всички до един. Ще разчетат до последната цифра откритията ви в компютъра.
	— Знам, знам. Ето защо съм изтеглил всичките си данни и процеси — за да не ми се бъркат. Сигурно заради това дори научният свят не гледа на мен сериозно, но карай! Чудо голямо, след сто години всичките ми теории ще бъдат доказани. Това е достатъчно, нали?
	— Хмм.
	— И така, момчето ми, изперете и разбъркайте всичко.
	— На всяка цена — отвърнах, — на всяка цена.


	През следващия час се съсредоточих върху изчисленията. После си направих още една почивка.
	— Ако може, един въпрос — казах.
	— Какъв? — попита старецът.
	— Младата жена при входа. Нали се сещате, в розовия костюм, пълната…
	— Това е внучка ми — каза старецът. — Изключително будно дете. Уж е млада, а ми помага в изследването.
	— Та, хм, въпросът ми… по рождение ли е няма?
	— Ужас — извика старецът и се плесна по бедрото. — Съвсем ми изхвърча от главата. След онзи експеримент още е с изключен звук. Ужас, ужас, ужас. Трябва незабавно да отида и да оправя нещата.
	— О!


>	4.
>	Библиотеката

	{img:strana_na_chudesata_list.png}
	В центъра на Града, точно на север от Стария мост, има площад с формата на полукръг. Вторият полукръг, или долната половина на кръга, е разположен на юг, от другата страна на реката. Тези две половини се наричат така: Северния и Южния площад. Макар че са части от едно цяло, площадите се различават като небето и земята, такова впечатление оставят. Над Северния площад тегне духът на тайнственост, той е похлупен от тишината на квартала наоколо, докато на Южния сякаш му липсва всякакъв дух. Какво би трябвало да чувства човек тук? Всичко е обгърнато със смътното усещане за загуба. В сравнение с квартала северно от Моста тук има сравнително по-малко къщи. Цветните лехи и плочникът не се поддържат добре.
	Насред Северния площад се издига голяма Часовникова кула, пронизала небето. По-точно би трябвало да кажем не часовникова кула, а сграда с такава форма. Часовникът отдавна е изгубил първоначалното си предназначение да отмерва времето.
	Представлява квадратна каменна кула, която в горния си край се стеснява, със страни, обърнати като компас към четирите посоки на света. Всяка от страните е увенчана с циферблат със стрелки, застинали на единайсет без двайсет и пет. Малките сводове отдолу водят към вътрешността, която очевидно е куха. Представяш си как се изкачваш вътре по стълба, но в основата няма вход. Кулата се издига толкова нависоко над площада, че трябва да се прехвърлиш по Стария мост на юг, за да видиш часовника.
	От Северния площад на ветрило тръгват няколко обръча сгради от камък и тухла. Никоя от постройките не се отличава с нищо, по никоя няма украса или надпис. Всички врати са здраво залостени, не се вижда някой да влиза и да излиза. Това тук дали не е поща за мъртви писма? А това — управата на рудник, който не наема миньори? Това — крематориум без трупове, които да гори? От екливата тишина постройките създават усещането за запустение. Но обърна ли се по тези улици, и чувствам зад фасадите непознати хора — затаили дъх, те продължават да вършат неща, за които няма да разбера никога.
	На една от улиците в квартала се намира Библиотеката. Тя не само че не се откроява като библиотека, но и се помещава в най-обикновена каменна сграда. Никъде не е обявено, че това тук е библиотека. Със стари каменни стени, избелели до тъжен оттенък, с тясна стряха над прозорците с метални решетки и тежка дървена врата, тук можеше да, има и хранилище за зърно. Ако не бях помолил Стража на Портата да ми обясни доста подробно как да стигна, за нищо на света не бих се досетил, че това тук е библиотека.


	— Веднага щом се установиш, отиди в Библиотеката — казва ми Стражът на Портата в първия ми ден в града. — Там има едно момиче, само се грижи за всичко. Предай му, че Градът ти е възложил да отидеш да разчиташ стари мечти. Момичето ще ти покаже останалото.
	— Стари мечти ли? — повтарям аз. — Какво означава „стари мечти“?
	Стражът на Портата спира за малко да дялка кръглото колче, оставя ножа и събира с длан дървените стърготини по масата.
	— Старите мечти са… стари мечти. Отиди в Библиотеката. Ще се изумиш колко много стари мечти ще намериш там. Вземи колкото искаш и ги разчети хубаво.
	Стражът на Портата оглежда заострения връх на готовото колче, одобрява го и го слага на рафта отзад. Там са наредени може би двайсет от същите кръгли колчета.
	— Задавай каквито искаш въпроси, но помни, че може и да не отговоря — заявява Стражът на Портата и кръстосва длани зад тила си. — Има неща, които не мога да кажа. Но отсега нататък трябва да ходиш всеки ден в Библиотеката и да разчиташ мечти. Това ще ти бъде работата. Отивай в шест вечерта. Стой до десет-единайсет. Момичето ще ти готви вечеря. През останалото време прави каквото искаш. Разбра ли?
	— Разбрах — уверявам го аз. — Докога трябва да върша тази работа?
	— Докога ли? Не мога да кажа — отговаря Стражът. — Докато му дойде времето.
	После избира от купчината друго парче дърво и отново започва да дялка.
	— Градът е беден. Няма място за безделници, които се шляят. Всеки си има място, всеки си има работа. Твоята е да разчиташ мечти в Библиотеката. Не си дошъл тук, за да заживееш щастливо за вечни времена, нали?
	— Работата не ми тежи. По-добре да работя, отколкото да бездействам — казвам аз.
	— Браво на теб — кима рязко Стражът, както оглежда върха на ножчето. — И така, колкото по-скоро започнеш работа, толкова по-добре. Оттук нататък си Тълкувателят на мечти. Вече нямаш име. Точно както аз съм Стражът на Портата. Разбра ли?
	— Разбрах — казвам аз.
	— Точно както има само един Страж на Портата в Града, така има и само един Тълкувател на мечти. Само един човек отговаря на изискванията за Тълкувател на мечти. Сега ще го направя.
	Стражът на Портата вади от един шкаф малък бял поднос, слага го на масата и налива в него дървено масло. Драсва клечка кибрит и пали маслото. После се пресята към рафта с ножовете, взима тъпо заоблено острие и нагрява десет минути върха му. Духва пламъка и оставя ножа да поизстине.
	— С това ще те бележа — казва Стражът. — Няма да боли. Не се бой.
	Разтваря широко с пръсти дясното ми око и забива ножа в очната ябълка. Но както е казал, не боли, а аз не се боя. Ножът потъва меко и тихо в очната ми ябълка, сякаш се потапя в пихтия.
	Стражът на Портата прави същото и с лявото ми око.
	— Щом престанеш да си Тълкувател на мечти, белезите ще изчезнат — обяснява той и прибира подноса и ножа. — Тези белези показват, че си Тълкувател на мечти. Но докато ги носиш, се пази от светлина. Чуй ме, очите ти не могат да виждат светлината на деня. Погледнат ли светлината на слънцето, ще съжаляваш горчиво. Затова излизай само вечер или в мрачни дни. Когато е ясно, затъмнявай стаята и стой на сигурно вътре.
	След това Стражът на Портата ми подарява чифт тъмни очила. Трябвало да ги нося през цялото време освен когато спя.
	Така загубих светлината на деня.


	Една вечер няколко дни по-късно тръгвам към Библиотеката. Докато бутам тежката дървена врата и я отварям, тя издава стържещ звук. Откривам пред себе си дълъг прав коридор. Въздухът е прашен и спарен, не е проветрявано от години. Дъските по пода са изтъркани там, където навремето са стъпвали по тях, мазилката по стените е пожълтяла до цвета на електрическите крушки.
	От двете страни на коридора има врати, бравите им са с пласт бял прах отгоре. Единствената незаключена врата е в дъното и зад крехкото матово стъкло свети лампа. Чукам на тази врата, но отговор няма. Хващам потъмнялата месингова ръкохватка и я завъртам, след което вратата се отваря навътре. В помещението няма жива душа. Просторно празно помещение, нещо като чакалня на железопътна гара, но по-голяма и обзаведена изключително оскъдно, без нито един прозорец, без украшения. Вътре има най-обикновена маса с три стола, желязна печка на въглища и почти нищо друго, ако не броим стенния часовник в ъгъла. На печката е оставена очукана черна емайлирана тенджера, над която се вие пара. Зад гишето има друга врата с матово стъкло, зад нея свети лампа. Чудя се дали да почукам, но решавам да изчакам да се появи някой.
	По гишето са разпилени кламери. Гребвам шепа от тях, после сядам на масата.
	Не знам колко време е минало, когато през вратата зад гишето излиза Библиотекарката. Носи връзка различни вестници. Щом ме вижда, от изненада страните й поруменяват.
	— Извинявайте — казва ми. — Не знаех, че сте тук. Можехте да почукате. Бях отзад в хранилището. Такава бъркотия!
	Гледам я и не казвам нищо. Лицето й ми се струва едва ли не спомен. Какво в нея ме трогва? Усещам как някакъв дълбок пласт в съзнанието ми се издига към повърхността. Какво ли означава това? Тайната е заровена в далечен мрак.
	— Както виждате, тук не идва никой. Никой освен Тълкувателя на мечти.
	Кимвам леко, но не свалям очи от лицето й. От очите й, от устните, от високото й чело и черната коса, завързана отзад на тила. Колкото повече се взирам, сякаш разчитам нещо, толкова повече цялостното впечатление отстъпва назад. Объркан, затварям очи.
	— Извинявайте, но може би сте сбъркали сградата. Сградите тук си приличат много — казва жената и оставя връзката вестници при кламерите. — Само Тълкувателят на мечти може да идва тук и да тълкува стари мечти. За всички останали е забранено.
	— Тук съм да тълкувам мечти — обяснявам, — както ми е възложил Градът.
	— Прощавайте, но бихте ли си махнали очилата?
	Свалям тъмните очила и се обръщам с лице към жената, а тя се вглежда в двете бледи безцветни зеници, с които е белязан Тълкувателят на мечти. Имам чувството, че вижда в самата ми същност.
	— Добре. Можете да си сложите очилата. — Тя сяда от другата страна на масата. — Днес не съм готова. Не искате ли да започнем утре? — пита. — В тази стая удобно ли ви е? Ако искате, мога да отключа някоя от другите читални.
	— Тук е добре — отвръщам. — Ще ми помагате ли?
	— Да, работата ми е да наглеждам старите мечти и да помагам на Тълкувателя на мечти.
	— Срещали ли сме се и друг път?
	Жената се взира в мен и се мъчи да си спомни, но накрая клати глава.
	— Както вероятно знаете, в този Град паметта е нещо несигурно и размито, не можеш да се осланяш на нея. Има неща, които помним, има и неща, които сме забравили. Вие явно сте от нещата, които не помня. Много ви моля, извинете ме.
	— Разбира се — казвам. — Не беше толкова важно.
	— Може и да сме се срещали. Градът е малък.
	— Пристигнах само преди няколко дни.
	— Преди колко? — пита изненадана тя. — В такъв случай вероятно сте се припознали. Никога не съм напускала този Град. Вероятно сте се припознали в някого, който прилича на мен?
	— Предполагам — отвръщам аз. — Въпреки това имам чувството, че някъде може би сме живели съвсем друг живот и кой знае защо сме забравили това време. Имали ли сте някога такова чувство?
	— Не — казва жената. — Може би защото сте Тълкувател на мечти. Тълкувателят на мечти мисли съвсем различно от обикновените хора.
	Не мога да й повярвам.
	— Знаете ли къде е било?
	— Де да можех да си спомня — казвам. — Имаше едно място и вие бяхте там.
	Библиотеката е с високи тавани, в помещението е тихо като на океанското дъно. Оглеждам се невиждащо, както стискам кламерите. Жената продължава да седи.
	— И аз нямам представа защо съм тук — продължавам.
	Вторачвам се в тавана. Сякаш се сипят прашинки жълта светлина, които се разширяват и се свиват. Дали виждам такива необичайни неща заради белязаните си зеници? Часовникът в кутията до стената отмерва без звук времето.
	— Както ми казаха, съм тук с определена цел.
	— Градът е много спокоен, ако сте дошли да търсите спокойствие — обяснява жената.
	Не знам.
	Тя се изправя бавно.


	— Днес няма какво да правите тук. Започвате работа от утре. Много ви моля, приберете се и си починете.
	Поглеждам още веднъж тавана, после жената. Съмнение няма: лицето й е свързано фатално с нещо вътре в мен. Но връзката е много неясна. Затварям очи и търся слепешката. Върху мен като ситна пепел се спуска тишина.
	— Ще се върна утре в шест вечерта — казвам.
	— Довиждане — отвръща жената.


	Тръгвам си от Библиотеката и минавам по Стария мост. Облягам се на перилата и слушам Реката. Сега Градът е останал без зверове. Часовниковата кула и Стената около Града, сградите покрай брега и назъбените планини на север са обагрени в сивосинята тъга на здрача. До ушите ми не достига друг звук освен шепота на водата. Дори птиците са си взели почивка.
	„Ако сте дошли да търсите спокойствие“, чувам думите на жената.
	Мракът наоколо се сгъстява. Светлините на уличните лампи покрай Реката вече примигват, а аз се отправям по безлюдните улици съм Западния хълм.


>	5.
>	Изчисления, еволюция, сексуалност

	{img:strana_na_chudesata_kryg.png}
	След като старецът се върна над земята, за да поправи обеззвученото състояние, в което беше оставил внучка си, аз отново се заех в тишината със своите изчисления.
	Всъщност не знаех преди колко време е излязъл старецът. Бях настроил дигиталния будилник да звъни през интервал един час — половин час — един час — половин час, цикъл, според който работех и почивах, работех и почивах. Циферблатът беше покрит и аз не го виждах. Времето пречи на изчисленията. Колкото и да беше часът, това нямаше отношение към работата ми. Тя започва, щом се захвана да изчислявам цифровите данни, и приключва, когато спра. Единственото време, което трябва да знам, е цикълът от един час — половин час — един час — половин час.
	Докато стареца го нямаше, сигурно съм почивал два-три пъти. През тези почивки ходех до тоалетната, кръстосвах ръце и отпусках лице върху бюрото или се изтягах на канапето. Канапето беше страхотно — само да спиш на него. Нито много меко, нито много твърдо — дори възглавниците бяха точно като за главата ми. Докато съм правил изчисления, съм спал по много канапета и от мен да го знаете, удобните се срещат изключително рядко. Повечето са долнопробни и не стават за нищо. Дори онези, които изглеждат най-луксозни, те разочароват, решиш ли да спиш на тях. Умът ми не го побира защо хората гледат през пръсти на избора на канапета.
	Все повтарям — безспорно предразсъдък от моя страна, — че от избора на канапе можеш да разбереш що за човек имаш насреща. Канапетата са си отделен свят със свои закони. Но го разбира само който е расъл сред хубави канапета. Същото е, както да си расъл сред хубави книги и хубава музика. Хубавото канапе дава живот на друго хубаво канапе, лошото канапе води до друго лошо канапе. Така стоят нещата.
	Срещат се хора, които карат луксозни коли, но имат в домовете си само второ- и третокласни канапета. Не се доверявам особено на такива хора. Един скъп автомобил може и да си струва парите, но не е нищо повече от скъп автомобил. Имаш ли пари, можеш да си го купиш, всеки може да го купи. От друга страна, за да си набавиш хубаво канапе, се искат стил, опит и философия. Да, нужни са и пари, но освен това трябва и да си представяш идеалното канапе. Неповторимото канапе сред всички останали канапета.
	Спор няма, канапето, на което се бях изтегнал сега, беше първокласно. Това повече от всичко останало ми вдъхна топли чувства към стареца. Докато се излежавах със затворени очи на канапето, си мислех за него и за особнячествата му, за странния му говор и налудничавия смях. Ами планът му да изключи всички звуци? Явно наистина беше от най-добрите учени. На обикновен изследовател не би му и хрумнало да изключва звука. И още нещо — наслушали сме се за разни откачени учени, но какъв особняк и вълк единак трябва да бъдеш, че да построиш тайна лаборатория зад подземен водопад, за да избягаш от любопитните погледи? Странна птица си беше старецът.
	Като стока технологиите му за променяне на звука щяха да имат най-различно приложение. Представете си например концертни зали без апаратура — в тях вече няма да има огромни усилватели и тонколони. Или да вземем намаляването на шума. Една система за изключване на звуците ще бъде само добре дошла за хора, които живеят край летища. От възможността за промяна на звука тутакси ще се възползват, разбира се, военните и престъпниците. Вече го виждам: беззвучни бомбардировачи и безшумно оръжие, бомби, които се взривяват със звук толкова силен, че да ти се пръсне черепът, какви ли не играчки за унищожение, благодарение на които ще се появят цяло ново поколение усъвършенствани средства за масово изтребване. Старецът явно също го беше видял и това му беше дало още повече основания да крие от света изследванията си. Уважавах го все повече и повече.
	Бях вече на петия или шестия кръг от работния си цикъл, когато старецът се върна с голяма кошница.
	— Нося ви току-що сварено кафе и сандвичи — оповести той. — С краставица, шунка и сирене. Дано нямате нищо против.
	— Благодаря. Не бих и могъл да мечтая за повече — отвърнах аз.
	— Искате ли да хапнете още сега?
	— Не, след следващия цикъл от изчисления.
	Когато будилникът иззвъня, вече бях приключил с прането на пет от общо седемте страници с цифрови данни. Още един напън. Дадох си почивка, прозинах се и насочих вниманието си към храната.
	Сандвичите щяха да стигнат за малка тълпа. Излапах сам повече от половината. От дългите изчисления се отваря зверски апетит. С краставица, с шунка, със сирене, гълтах ги в тази последователност и ги поливах с кафе.
	На всеки три сандвича, които излапвах, старецът изяждаше с мъка един — приличаше на щурец с ужасно добри обноски.
	— Изяжте колкото искате — подкани той. — Щом станете на моите години, няма да ви се яде особено. Не мога да ям толкова, не мога и да работя толкова. То един младеж трябва да яде до насита. Да яде до насита и да дебелее. Днес хората не искат да дебелеят, но мен ако питате, не възприемат правилно тлъстините. Твърдят, че от тях се разболяваш и погрозняваш, но това изобщо няма да ти се случи, ако дебелееш правилно. Живееш по-пълноценно, имаш по-силен полов нагон и по-остър ум. На младини бях доста дебел. Няма да повярвате, като ме гледате сега. Хо-хо-хо. — Старецът не можеше да се сдържи и да не се разсмее. — Какво ще кажете? Страхотни сандвичи, а?
	— Да, така си е. Много вкусни — съгласих се аз.
	Сандвичите наистина бяха много вкусни. А за сандвичите аз съм взискателно критичен не по-малко, отколкото за канапетата.
	— Направи ги внучката. Нея трябва да похвалите — каза старецът. — Детето владее до тънкости правенето на сандвичи.
	— Наистина го умее. И главните готвачи по ресторантите не могат да приготвят такива хубави сандвичи.
	— Детето ще се зарадва неописуемо, ако го чуе, сигурен съм. Не ни идват много гости, почти няма възможност да сготви на някого. Когато детето готви, ядем само ние с него.
	— Двамата сами ли живеете?
	— Сами, сами. Двама самотници, но мисля, че за нея не е много здравословно. Будна е, силна, а не се и опитва да общува с външния свят. Не е хубаво за млад човек. Трябва да се разтоварва от сексуалната енергия. Я ми кажете, детето привлекателно ли е за един мъж?
	— Ами, хм, да — изпелтечих аз.
	— В сексуалната енергия има творчески заряд. Няма как да го оспориш. Ако я държиш запечатана вътре в себе си, затъпяваш. Цялото ти тяло излиза от строя. Важи и за мъже, и за жени. Но при жената се нарушава месечният цикъл, а наруши ли се цикълът, това води до психическа неустойчивост.
	— Хм, да.
	— При първа възможност детето трябва да има връзка с мъж като за него. Мога да го кажа напълно убедено и като неин настойник, и като биолог — заяви старецът, докато си солеше краставицата.
	— Успяхте ли да… хм… включихте ли й звука? — попитах аз.
	Не ми се слушаше особено за сексуалността на хората, особено по средата на работата.
	— А, да, забравих да ви кажа — отвърна старецът. — Включих звука, сега си е нормален, няма проблем. Добре че се сетихте да ми напомните. И аз не знам колко още дни щеше да й се наложи да стои без звук. Затворя ли се тук, долу, обикновено не се качвам по няколко дни. Клетото дете, да живее без звук.
	— Представям си.
	— Както вече казах, детето почти не общува със света. Така че през повечето време е все едно, но ако някой се беше обадил по телефона, щеше да стане сложно.
	— Ако не може да говори, ще й бъде трудно да пазарува.
	— Ами, няма проблем с пазаруването — възрази старецът. — Има супермаркети, където можеш да си пазаруваш, без да казваш и дума. Детето наистина обича супермаркетите, все там ходи. От офиса в супермаркета, от супермаркета в офиса. Това е целият й живот.
	— Не се ли прибира вкъщи?
	— Харесва й в офиса. Има си кухня и душ, всичко необходимо. Прибира се вкъщи най-много по веднъж в седмицата.
	Аз отпих от кафето.
	— Но ето, вие все пак успяхте да си поговорите с нея — рече старецът. — Как го направихте? По телепатия ли?
	— Четях по устните. Усвоил съм го в свободното си време.
	— Ами да, чели сте по устните — кимна одобрително старецът. — Наистина полезна техника. И аз го умея малко. Какво ще кажете, дали ние двамата да не проведем един безмълвен разговор?
	— Нали нямате нищо против да не го правим? — побързах да отвърна.
	— Е, да, четенето по устни е изключително първобитна техника. Има си много недостатъци. Мръкне ли се, не разбираш нищо. Освен това трябва непрекъснато да гледаш човека в устните. И все пак става като мярка по време на преход. Трябва да отбележа, че сте проявили изключителна далновидност, като сте се научили да разчитате по устните.
	— Мярка по време на преход ли?
	— Ами да — кимна отново старецът. — Слушайте сега, момчето ми. Казвам го на вас и на никой друг: занапред светът ще бъде беззвучен.
	— Как така беззвучен? — промърморих аз.
	— Ами така. Напълно беззвучен. Защото звукът е безполезен за еволюцията на човека. Всъщност я спъва. Затова ще изключим звука — от сутрин до вечер.
	— Хм. Нима твърдите, че няма да има птичи песни и бълбукане на потоци? И музика?
	— То се знае, че няма да има.
	— Мен ако питате, такъв свят ще бъде доста тъжен.
	— Аз нямам никаква вина. Това е то еволюцията. Еволюцията винаги е трудна. Трудна и тъжна. Няма такова нещо като щастлива еволюция — обясни старецът. Той стана и заобиколи бюрото, за да извади от едно чекмедже машинка за нокти. Върна се на канапето и се зае да си реже ноктите и на десетте пръста. — Изследването вече се провежда, не мога обаче да ви съобщя подробности. Но цялостната насока е… е, онова, което ни предстои. Нито дума на никого. В деня, щом това достигне до ушите на някой семиотех, ще се случи непоправимото.
	— Не се притеснявайте, ние, калкутехите, знаем да пазим тайни.
	— Олекна ми да го чуя — заяви старецът, после събра с каталожно картонче изрязаните нокти и ги метна в боклука. След това си взе още един сандвич с краставица. — Не че се хваля, но сандвичите си ги бива.
	— Всичко ли готви толкова добре?
	— Ммм, не бих казал. Най-добра е със сандвичите. Онова, което готви, не е лошо, няма такова нещо, но просто не може да се мери със сандвичите.
	— Рядка дарба — заявих аз.
	— Така си е — съгласи се старецът. — Трябва да отбележа: наистина съм убеден, че само човек като вас може да оцени докрай детето. Готов съм да я поверя на младеж като вас и ще знам, че не съм сбъркал.
	— Като мен ли? — стреснах се аз. — Само защото похвалих сандвичите й?
	— Не ви ли харесват сандвичите й?
	— Много ми харесват сандвичите й.
	— Както виждам нещата, вие притежавате качества. Или може би ви липсва нещо.
	— Понякога и аз мисля така.
	— Ние, учените, разглеждаме човешките черти като нещо, което търпи еволюция. Рано или късно ще го разберете и вие. Еволюцията си е страшно изтощителна. Какво според вас е най-изтощителното в еволюцията?
	— Не знам. Кажете ми — подканих аз.
	— Това, че не можеш да избираш. Никой не избира да се развива, да еволюира. То е като наводненията, лавините и земетресенията. Изобщо не знаеш какво става, докато не те връхлетят, когато вече е твърде късно.
	Позамислих се.
	— Тази еволюция — подхванах аз — какво общо има тя с онова, което споменахте преди това? Искате да кажете, че ще изгубя способността си да говоря ли?
	— Е, не точно. Не е толкова важно дали ще говорите, или няма да говорите. Това е само стъпка.
	— Не разбирам.
	Всъщност не го разбирах и преди. Като цяло съм откровен човек. Казвам, че разбирам, когато разбирам, и че не разбирам, когато не разбирам. Не се опитвам да говоря с недомлъвки. Според мен много от неприятностите по света са породени от двусмислените думи. Когато хитруват и не се изразяват ясно, повечето хора си търсят подсъзнателно неприятности.
	— Какво ще кажете, дали да не я оставим тази тема? — попита старецът. — Прекалено сложна е, за да я обсъждаме. Ще ви провали изчисленията. Нека засега не се занимаваме с това.
	Лично аз нямах нищо против. След малко будилникът иззвъня и отново се заех с работа. Старецът пък отвори едно чекмедже и извади нещо, наподобяващо маша от неръждаема стомана. Отиде при рафтовете с черепи и като цигулар виртуоз, който оглежда колекцията си от цигулки „Страдивариус“, започна да сваля ту един, ту друг, да почуква по тях с машата и да слуша височината на звука. Те издаваха какви ли не тонове с най-различен тембър, от звънтеж, какъвто ще чуете, ако почукате с пръст по чаша за уиски, до глухия звук от огромна саксия. Само като си помисли човек, че навремето всеки череп е бил с кожа и плът и е бил натъпкан със сиво вещество — в различни количества, — гъмжащо от мисли за храна, за секс и надмощие. И всичко това сега е изчезнало.
	Помъчих се да си представя собствената си глава без кожа и плът, с изваден мозък, сложена на рафт — колкото старецът да мине и да ме почука с машата от неръждаема стомана. Страхотно, няма що. Какво ли изобщо щеше да научи от звука на черепа ми? Дали щеше да разчете спомените ми? Или щеше да проникне в нещо отвъд паметта?
	Не се страхувах особено от самата смърт. Както е казал Шекспир, умреш ли тази година, няма да ти се налага да умираш догодина. Ясно и просто, ако погледнеш на нещата по този начин. Животът не е шега работа, няма такова нещо, но това е моята рецепта да го преглътна. И да го живея. Ала след като умра, толкова ли не може да ме оставят на мира? Египетските фараони са били прави, като са настоявали да ги затварят в пирамиди.


	Няколко часа по-късно най-после приключих с прането. Не можех да кажа колко часа ми е отнело, но ако се съди по степента на умората ми, — предполагах, че са отишли най-малко осем-девет часа. Станах от канапето и разкърших напрегнатите си мускули. В наръчника за калкутехи са включени илюстрации как да раздвижваме общо двайсет и шест мускулни групи. Стресът се разсейва, ако след обработката на данни разтовариш тези точки на напрежение, а активният живот на калкутеха се удължава значително.
	Професията се е появила преди по-малко от десет години, затова никой не знае колко би трябвало да е тази продължителност на живота. Някои твърдят — десет години, други двайсет, при всички положения продължаваш, докато умреш. Дали наистина исках да знам колко ще продължи? Щом е само въпрос на време да изгориш, единственото, което мога да направя, е да държа мускулите си разхлабени и да стискам палци.
	След като разхлабих схванатите си мускули, седнах отново на канапето, затворих очи и бавно съединих отново десния си мозък и левия си мозък. Така приключих с цялата работа за деня. Като по наръчник.
	Върху бюрото на стареца беше сложен голям череп на куче, който той измерваше с шублер, като записваше цифрите върху снимка на животинския вид.
	— Приключихте ли? — попита старецът.
	— Всичко е готово.
	— Добре се потрудихте днес — отбеляза той.
	— Прибирам се да поспя. Утре или вдругиден ще разбъркам данните и след два дни до обед ще ги имате. На всяка цена. Така става ли?
	— Става, става — закима старецът. — Но не забравяйте, изключително важно е. Ако закъснеете и не ги донесете до обяд, ще има неприятности. Ще има големи неприятности.
	— Ясно.
	— И ви умолявам, постарайте се да не откраднат списъка. Ако го откраднат, и с двама ни е свършено.
	— Не се притеснявайте. В това отношение сме подготвени доста добре. Данните в изчисленията няма да изчезнат в никакъв случай.
	Извадих от джоба зад лявото си коляно кутийка от мек метал, пъхнах в нея списъка с данните и я заключих.
	— Само аз мога да я отворя. Ако някой се опита да разбие ключалката, съдържанието се унищожава.
	— Много хитро — оцени старецът.
	Прибрах кутийката за документи зад коляното си.
	— Я ми кажете сега, сигурен ли сте, че не искате да хапнете още? Останаха няколко сандвича. Когато работя, почти не ям. Жалко, ако ги оставим да се развалят.
	Още бях гладен, затова изгълтах останалите сандвичи. След това старецът ми наля още една чаша кафе.


	Надянах отново непромокаемите дрехи, сложих очилата, стиснах в ръка електрическото фенерче и се отправих обратно към подземния проход. Този път старецът не дойде с мен.
	— Вече пуснах ултразвукови вълни, за да разгоня ИНК-ите — да не се навъртат поне сега — увери ме той.
	Тези ИНК-и очевидно бяха някакви подземни твари и мен ме беше малко гнус да вървя сам в мрака. Не ми помагаше и това, че не знаех нищо за ИНК-ите, нито за навиците им и как изглеждат, нито как да се защитавам от тях. С фенерчето в лявата ръка и ножа в дясната се престраших да тръгна назад.
	Почувствах се спасен, когато видях, че младата пълна жена в розовия костюм размахва фенерчето и върви към мен. Насочих се към нея. Тя казваше нещо, което не чувах заради тътена на незаглушената река. В тъмното не виждах и устните й.
	Тръгнахме да се изкачваме по дългата алуминиева стълба към мястото, където имаше светлина. Аз се катерех отпред, жената беше зад мен. Докато бях слизал, не виждах нищо, затова, относително погледнато, нямаше от какво да се страхувам, виж изкачването беше съвсем различно. Сега си представях много добре височината — цели два-три етажа. Искаше ми се да спра и да си поема дъх, но жената беше точно зад мен. Винаги казвам: най-важна е безопасността, затова продължих нагоре.
	Промушихме се през дрешника, влязохме в първото помещение и аз махнах непромокаемите дрехи.
	— Добре ли поработихте? — попита жената.
	Гласът й, който за пръв път се чуваше, беше нежен и ясен.
	— Да, благодаря.
	— Наистина съм ви признателна, че казахте на дядо за изключения ми звук. Иначе щях да ходя така цяла седмица.
	— Защо не ми го написахте? Щяха да ви оправят много по-бързо, а аз нямаше да се стъписам толкова.
	Без да казва и дума, тя обиколи бързо масата, после си намести обиците.
	— Такива са правилата — отвърна.
	— Според тях не можете да общувате с писане, така ли?
	— Да, едно от тях.
	— Хм.
	— Всичко, което може да доведе до израждане при еволюцията.
	— О! — възкликнах. — Това се казва предпазни мерки.
	— На колко години сте? — попита неочаквано жената.
	— На трийсет и пет. А вие?
	— На седемнайсет. Вие сте първият калкутех, когото срещам. Но всъщност не съм срещала и семиотехи.
	— Наистина ли сте само на седемнайсет години? — учудих се аз.
	— Да, защо да ви лъжа? Наистина съм на седемнайсет години — потвърди жената. — Но не изглеждам на седемнайсет, нали?
	— Не, изглеждате някъде на двайсет.
	— Защото не искам да изглеждам на седемнайсет. Я ми кажете, какво е да си калкутех?
	— Ние сме нормални, обикновени хора, като всички останали.
	— Всеки може да бъде обикновен и пак да не е нормален.
	— Да, среща се такова схващане — съгласих се. — Но има нормални и нормални. Аз ви говоря за онези нормални хора, които могат да седнат в метрото до вас и вие дори да не забележите. Нормални. Храним се, пием бира… о, между другото, сандвичите бяха страхотни.
	— Наистина ли? — грейна тя.
	— Рядко съм опитвал такива вкусни сандвичи. Направо си ги изядох сам.
	— Ами кафето?
	— Кафето също не беше лошо.
	— Наистина ли? Искате ли още? Можем да поседим и да си поговорим още малко.
	— Не, благодаря, вече пих повече от достатъчно — отвърнах. — Мисля, че не мога да глътна и капка повече. Освен това трябва да се прибера и бързо да си легна.
	— Жалко.
	— И аз съжалявам.
	— Е, нека поне ви изпратя до асансьора. Коридорът е изключително сложен. Сигурна съм, че няма да намерите сам пътя.
	— И аз се съмнявам.
	Момичето взе нещо, което приличаше на кръгла кутия за шапки, прихваната с няколко пласта широка лепенка, и ми я подаде.
	— Какво е това? — попитах аз.
	— Подарък от дядо. Занесете я у вас и я отворете.
	Претеглих кутията върху дланта си. Беше много по-лека, отколкото предполагах, и явно беше за ужасно голяма шапка. Разтръсках я. Никакъв звук.
	— Чупливо е, внимавайте — предупреди момичето.
	— Нещо за спомен ли?
	— Не знам. Ще разберете, щом я отворите, нали така?
	После момичето бръкна в дамската си чанта и ми даде плик с банков чек. Попълнен за сума малко по-голяма, отколкото очаквах. Пъхнах го в портфейла си.
	— Да се подпиша?
	— Не е нужно — отвърна то.
	Излязохме от стаята и поехме по същия дълъг лабиринт от коридори към асансьора. Високите токчета на жената пак зачаткаха приятно по пода, но сега пълнотата й не ми направи чак такова впечатление както първия път. Докато вървяхме заедно, почти забравих за килограмите й. Ако разполагах с време, сигурно дори щях да свикна.
	— Женен ли сте? — попита младата жена, като се обърна към мен.
	— Не, не съм — отговорих. — Преди бях женен, но вече не съм.
	— Защо се разведохте, защото станахте калкутех ли? Все чувам, че калкутехите нямали семейства.
	— Не е вярно. Някои калкутехи са си грижовни семейни мъже. Въпреки че повечето определено предпочитат да се отдадат на работа, без семеен живот. Тя си е доста изнервяща, понякога много рискована. Само това оставаше, да излагаш на опасност жената и децата си.
	— Така ли беше при вас?
	— Аз станах калкутех, след като се разведох. Двете нямат нищо общо.
	— Извинявайте, че любопитствам. Просто сте първият ми калкутех, а има много неща, които не зная.
	— Не се притеснявайте.
	— В такъв случай съм чувала и че щом приключат с някоя поръчка, калкутехите имат повишена сексуална енергия.
	— Не бих могъл… хм… да кажа. Възможно е. Покрай работата наистина се докарваме до много особено душевно състояние.
	— В такива случаи с кого спите? Имате ли си човек, на когото държите?
	— Не, нямам си такъв човек.
	— Тогава с кого спите? Не сте от хората, които не се вълнуват от секс. Нали не сте обратен?
	— Не, не съм — потвърдих аз.
	— Тогава с кого спите?
	— Ами с различни жени.
	— С мен ще спите ли?
	— Не. Вероятно не.
	— Защо?
	— Просто съм си такъв. Не обичам да спя с хора, които познавам. Това само усложнява нещата. Не спя и с хора, с които ме свързва работата. Все пак, когато ти поверяват чужди тайни, трябва да слагаш някъде черта.
	— Сигурен ли сте, че не искате, защото съм дебела или грозна?
	— Вижте какво, не сте чак толкова пълна и изобщо не сте грозна — казах аз.
	Тя се нацупи.
	— Щом смятате така, какво правите, просто си избирате някоя и лягате с нея ли?
	— Ами… да.
	— Или просто викате момиче и му плащате?
	— Правил съм и това.
	— Ако ви предложа да спите с мен за пари, ще приемете ли?
	— Едва ли — отвърнах. — Два пъти по-възрастен съм от вас. Не е редно.
	— Но с мен ще е различно.
	— Дори и така, не се сърдете, но наистина предпочитам да не го правя. Според мен така е най-добре.
	— Дядо казва, че първият мъж, с когото преспя, трябва да е на повече от трийсет. Казва още, че ако се натрупа много сексуална енергия, започва да влияе на психическото равновесие.
	— Да, дядо ви ми го каза и на мен.
	— Как мислите, вярно ли е?
	— Не съм биолог.
	— Надарен ли сте?
	— Моля? — почти се задавих аз.
	— Ами просто още не знам нищо за сексуалността си — обясни момичето. — Затова ми се иска да опитам най-различни неща.
	Стигнахме при асансьора. Той чакаше с отворени врати. Какво облекчение!
	— Е, до следващия път — рече жената.
	Качих се на асансьора и вратите се плъзнаха и се затвориха безшумно. Облегнах се на стената от неръждаема стомана и си поех дълбоко въздух.


>	6.
>	Сянка

	{img:strana_na_chudesata_list.png}
	Първата стара мечта, която жената слага на масата, изобщо не ми прилича на стара мечта. Гледам вторачено предмета отпред, после вдигам очи към нея. Тя стои пред мен и също го гледа. Как е възможно това да е „стара мечта“? При звука на думите „стара мечта“ очаквам друго — може би древни писания, нещо мъгляво, размито.
	— Това тук е стара мечта — казва Библиотекарката. Гласът й е далечен, безцелен, тонът й е такъв, сякаш тя иска не толкова да ми обясни, колкото да убеди себе си. — Или може би, по-точно, старата мечта е там, вътре.
	Кимам, но не разбирам.
	— Вземи го — подканя жената.
	Вдигам го и плъзвам очи по повърхността, за да видя дали ще намеря следа от стара мечта. Но няма и намек за такова нещо. Държа най-обикновен череп на животно, и то не много голямо. Сух и чуплив, сякаш е лежал с години на слънцето, костното вещество е загубило първоначалния си цвят. Издадената челюст е леко отворена, сякаш тъкмо се е канела да каже нещо и внезапно е застинала. Отдавна лишени от съдържанието си, очните ябълки водят към хлътналите кухини отзад.
	Черепът е неестествено лек, без веществено присъствие. Не се разбира кой животински вид е дишал вътре в него. Черепът е останал без плът, топлина, памет. По средата на челото има вдлъбнатинка, грапава при допир. Може би е имало рог, който се е счупил.


	— Това черепът на някой от еднорозите в Града ли е? — питам аз жената.
	— Да. Вътре е запечатана старата мечта.
	— И аз трябва да я разчета?
	— Такава е работата на Тълкувателя на мечти — отвръща Библиотекарката.
	— А какво правя с мечтите, които съм разчел?
	— Нищо. Трябва само да ги разчиташ.
	— Как е възможно? — учудвам се аз. — Знам, че от мен се очаква да разчета по това тук стара мечта. Но не разбирам как така след това няма да правя нищо с нея. Какъв е смисълът? Работата трябва да има някаква цел.
	Жената клати глава.
	— Не мога да обясня. Може би ще разбереш от тълкуването на мечтите. Мога само да ти покажа как се прави.
	Тя оставя черепа на масата и се накланя назад, за да го погледне. Черепът е обгърнат от невероятна тишина, сякаш от самото небитие. Тишината не се е утаила на повърхността, тя е затворена като пушек вътре. Тя е неразгадаема и вечна, безплътно видение, изникнало в точка от празнотата.
	В черепа има някаква тъга, патос, който му е изначално присъщ. Нямам думи за него.
	— Много те моля, покажи ми — подканям аз.
	Вдигам отново черепа от масата и го претеглям в ръце.
	С едва доловима усмивка жената взима от мен черепа и старателно го бърше от прахта. Връща го на масата по-бял.
	— Ето как се разчитат стари мечти — подхваща Библиотекарката. — Гледай внимателно. Но все пак знай, че само показвам, всъщност не зная да разчитам мечти. Само ти можеш да ги разчиташ. Първо обръщаш черепа към себе си ето така, после го хващаш внимателно с две ръце отстрани. — Тя докосва с върховете на пръстите си слепоочията на черепа. — И гледаш челото. Но не вторачено, просто се съсредоточаваш. Не сваляй очи от черепа. Колкото и да блести, не извръщай поглед.
	— Да блести ли?
	— Точно така, да блести. Черепът ще блести и ще излъчва топлина пред очите ти. Проследи с върховете на пръстите светлината. Ето как се тълкуват стари мечти.
	Повтарям всичко наум. Вярно, не си представям за каква светлина ми говори жената и как ще я почувствам, но в общи линии разбирам. Докато гледам черепа под тънките й пръсти, ме обзема силното чувство, че вече съм изживявал всичко това. Дали и друг път съм виждал този череп? Избелялата безцветност, вдлъбнатината на челото. Долавям бучене точно както първия път, когато видях лицето на жената. Дали това е частица от истинската мечта, или времето просто се е върнало назад? Не мога да определя.
	— Какво има? — пита жената.
	Аз клатя глава.
	— Нищо. Мисля, че разбирам как. Нека опитам.
	— Дали първо да не хапнем? — предлага тя. — След като започнеш работа, няма да остане време.
	Жената донася тенджера задушени зеленчуци и ги претопля на печката. Гъстата супа къкри и изпълва помещението с прекрасна миризма. Жената пълни с черпака две паници, реже хляб с орехи и носи на масата скромната вечеря.
	Храним се, седнали един срещу друг, без да казваме и дума. Никога досега не съм опитвал такива подправки, но въпреки това ми се услажда. След вечерята съм се стоплил отвътре. Жената носи чаши с горещ чай. Билков, тръпчив и зелен.
	Оказва се, че мечти не се разчитат чак така лесно, както е обяснила жената. Нишките светлина са съвсем тънки, колкото и да насочвам енергията към върховете на пръстите си, не успявам да разплета кълбото от образи. Въпреки това усещам съвсем ясно с върховете на пръстите си мечтите. Мощно течение, безкраен поток от образи. Ала пръстите ми пак не успяват да схванат какво точно ми се съобщава, затова пък чувствам напрежението.
	Когато накрая изваждам две мечти, вече минава десет часът. Връщам на жената изпразнения от мечти череп, махам си очилата и разтърквам очи.
	— Уморен ли си? — пита тя.
	— Малко — отговарям. — Очите ми не са свикнали. Болят ме, докато отпивам от светлината на старите мечти. От болка не мога да гледам дълго.
	— Казват, че в началото е така — отбелязва жената. — Очите ти не са свикнали със светлината, тълкуването е трудно. Известно време върви бавно.
	Библиотекарката връща в хранилището старата мечта, после се готви да си ходи. Маха капака на печката, изгребва с лопатка червената жарава и я слага в кофа с пясък.
	— Не допускай умората да се загнезди в теб — предупреждава тя. — Ето какво казваше майка ми. Нека тялото работи, докато се изтощи, но запази духа за себе си.
	— Добър съвет.
	— Да си призная, не знам какво е това „дух“, какво прави и как да го използвам. То е само дума, която съм чувала.
	— Духът не е нещо, което използваш — казвам аз. — Духа просто си го има. Като вятъра. И ти само усещаш движенията му.
	Тя затваря капака на печката, изнася емайлираната тенджера и паницата, за да ги измие, и се връща, загърната в синьо палто от груб плат. Остатък, откъснат от мълния на небето, носен толкова години, че и той е забравил откъде е дошъл. Жената стои, потънала в мисли, пред угасената печка.
	— От друга земя ли идваш? — пита ме, сякаш й е хрумнало чак сега.
	— Мисля, че да.
	— И как изглеждаше тази земя?
	— Не помня — казвам аз. — Не помня нищо. Когато ми взеха сянката, явно са взели и всички спомени за стария ми свят. Знам само, че тази земя беше много, много далеч.
	— Но разбираш що е дух, нали?
	— Малко.
	— Майка ми също имаше дух — продължава жената. — Но изчезна, когато бях на седем години. Може би защото като теб имаше дух.
	— Как така е изчезнала?
	— Ами така, изчезна. Не ми се говори за това. Не е хубаво да се говори за изчезналите. Разкажи ми за града, където си живял. Все помниш нещо.
	— Помня само две неща — отвръщам аз. — Че градът, където живеех, не беше ограден със стена, и че сенките ни следваха, където и да отидем.


	Да, всички имахме сенки. Те бяха с нас през цялото време. Но когато дойдох в този Град, ми взеха сянката.
	— Не можеш да влезеш в Града с това тук — каза Стражът на Портата. — Или оставаш без сянка, или се отказваш да влизаш вътре.
	Предадох сянката си.
	Стражът на Портата ме накара да застана на голо място при Портата. Беше три часът и следобедното слънце веднага хвърли сянката ми върху земята.
	— А сега стой мирен — каза Стражът на Портата.
	После извади нож и го прокара чевръсто между сянката и пръстта. Сянката се загърчи и започна да се съпротивлява. Безуспешно. Тъмната й форма се смъкна точно по очертанията.
	Отсечена от тялото, тя беше много по-окаяна. Беше изгубила сила.
	Стражът на Портата прибра острието.
	— Как ти се струва? Отрежеш ли я, изглежда странна — каза той. — При всички положения сенките са безполезни. Излишно бреме.
	Приближих се до сянката.
	— Извинявай, засега трябва да те изоставя — казах й. — Не съм го искал аз. Нямах избор. Нали нямаш нищо против известно време да бъдеш самичка?
	— Известно време ли? Докога? — попита сянката.
	Не знаех.
	— Сигурен ли си, че после няма да съжаляваш? — попита през шепот сянката. — Тая работа не е на добре, от мен да го знаеш. Тук има нещо гнило. Хората не могат да живеят без сенките си и сенките не могат да живеят без хората. А ето че ни разделят. Тая работа не ми харесва. Тук има нещо гнило.
	Но вече беше късно. Ние със сянката ми вече бяхме откъснати един от друг.
	— Щом се установя, ще се върна да те прибера — обещах. — Това е само за малко, не е завинаги. Отново ще бъдем заедно.
	Сянката въздъхна едва чуто и ме погледна. Слънцето ни похлупваше и двамата. Мен без сянката ми, сянката ми без мен.
	— Само ти се иска да е така — каза сянката. — Това място не ми харесва. Двамата с теб трябва да избягаме и да се върнем откъдето сме дошли.
	— Как ще се върнем? Не знаем пътя назад.
	— Засега не го знаем, но аз ще го намеря, ако ще това да е последното нещо, което ще направя. Трябва да се срещаме редовно и да разговаряме. Ти ще дойдеш, нали?
	Кимнах и сложих ръка върху рамото на сянката си, после се върнах при Стража на Портата. Докато ние със сянката ми разговаряхме, Стражът на портата събираше камъчета и ги мяташе.
	Щом се приближих, той избърса прашните си ръце в долния край на ризата и ме прегърна с едра ръка. И аз не знаех защо го направи, дали за да ме посрещне, или да насочи вниманието ми към силата си.
	— Повярвай. Сянката ти е в добри ръце — каза Стражът на Портата. — Ще я храним по три пъти на ден, веднъж на ден ще я пускаме да се поразтъпче. Не се притеснявай.
	— Мога ли да я виждам от време на време?
	— Може би — отвърна Стражът на Портата. — По-точно, ако съм в настроение да ти разреша.
	— А какво трябва да направя, ако си поискам сянката обратно?
	— Кълна се, ти си сляп. Огледай се — подкани Стражът на Портата с ръка, както ме беше прегърнал силно през гърба. — В този Град никой не е със сянка, а пуснем ли някого, той не си тръгва никога. Въпросът ти е безсмислен.
	Ето как загубих своята сянка.


	Преди да си тръгна от Библиотеката, предлагам на жената да я изпратя.
	— Няма нужда да ме изпращаш до вратата — отвръща тя. — Не се страхувам от нощта, а къщата ти е далеч, в обратната посока.
	— Искам да походя с теб — казвам. — И да се прибера направо у нас, пак няма да мога да заспя.
	Тръгваме един до друг на юг по Стария мост. Върбите по пясъчния нанос в средата на реката се поклащат от ледения пролетен ветрец. По калдъръма в краката ни грее рязко очертана луна. Въздухът е влажен, земята — хлъзгава. Дългата коса на жената е завързана с връвчица и е пъхната под яката й.
	— Косата ти е много красива — казвам аз.
	— Така ли? — пита жената.
	— Някой досега правил ли ти е комплимент за косата?
	— Не — отвръща тя и ме гледа с ръце в джобовете. — Когато говориш за косата ми, и за нещо вътре в себе си ли говориш?
	— Дали говоря за нещо ли? Просто го отбелязах.
	Тя се усмихва леко.
	— Извинявай. Сигурно не съм свикнала да ми говорят така.
	Тя живее в Работническия квартал, запуснат район в югозападния край на Промишлената зона. Всичко наоколо е страшно занемарено. Навремето по Изкуствените канали със сигурност е гъмжало от бързи шлепове и големи лодки, а сега спрените шлюзове са оголили сухото им корито, а калта се е сбръчкала като кожата на праисторически звяр. По пукнатините из доковете са избуяли бурени, широките каменни стъпала се спускат към мястото, докъдето преди е стигала водата. Из калта стърчат стари шишета и ръждиви машинни части, наблизо бавно гние плоскодънка.
	Покрай Изкуствените канали се издигат редици празни фабрики. Портите им са залостени, прозорците са изпочупени, перилата на аварийните стълби са хванали ръжда, стените са обрасли с преплетен бръшлян.
	След тези редици фабрики се пада Работническият квартал. Личи си, че навремето тук са живели богато, но сега всичко се свежда до лабиринт от преградени стаи, където да се сместят поголовно заселилите се обеднели работници. Жената обяснява, че и сега работниците нямат от какво да се прехранват. Фабриките са затворени, оставяйки онеправданите с оскъден поминък — те изработват за Града дребни вещи. Баща й също бил от тези майстори.
	След като прекосяваме по малък мост последния изкуствен канал, вече сме близо до улицата, където е къщата на жената. Тясното пространство между сградите е прорязано от плетеница проходи, наподобяващи средновековни бойници.
	Наближава полунощ. Почти всички прозорци са тъмни. Жената ме хваща за ръка и ме превежда през този лабиринт сякаш се опитва да избегне хищнически очи. Спира пред една сграда и ми пожелава „лека нощ“.
	— Лека нощ — казвам аз.
	След това се качвам сам по склона на Западния хълм и се връщам в жилището си.


>	7.
>	Череп, Лорън Бакол, библиотека

	{img:strana_na_chudesata_kryg.png}
	Навън беше тъмно и ръмеше, по улиците гъмжеше от хора, които се прибираха от работа. Мина цяла вечност, докато хвана такси.
	Дори при обичайни обстоятелства ми е трудно да спирам такси. Тук трябва да обясня, че за да избегна потенциално опасни ситуации, гледам да не спирам първите две празни таксита, минаващи покрай мен. Семиотехите обикалят с фалшиви таксита и се мълвеше, че се случвало да отпрашат в неизвестна посока с някой калкутех, току-що приключил работа. Е, може и да бяха само слухове, понеже не познавам калкутех, на когото наистина да му се е случвало. Но човек трябва да внимава.
	Затова винаги се качвам на метрото или на автобуса. Този път обаче бях капнал от умора и ми се спеше, хич не ми се блъскаше по претъпканите влакове в най-натовареното време. Реших да взема такси, нищо че щеше да ми отнеме повече време. Вече в таксито на няколко пъти бях на път да задремя и се стрясках от фалшиви тревоги. Щом се приберях, щях да си отспя на воля. Таксито не беше място за спане.
	За да стоя буден, се съсредоточих върху бейзболната среща, която предаваха по радиото. Не следя бейзбола, ето защо за удобство реших да съм от отбора, който нападаше. Моят отбор губеше с три на едно. Имаше два аута с човек във втора база, когато нашият отбор премина в настъпление, но рънърът се препъна между втора и трета база и не отбеляза нищо. Коментаторът го нарече „бездарна игра“ и дори аз бях на същото мнение. Е, всеки може да сгреши, но човек не се препъва между втора и трета база насред бейзболен мач. Тази издънка явно обърка питчъра на моя отбор до степен той да метне лесна топка на противниковия батер, който я препрати в лявото поле така, че ни отбелязаха точка.
	Когато таксито спря пред нас, резултатът беше четири на едно. Платих, прибрах си кутията за шапки и замъгления мозък и слязох. Вече почти не ръмеше.
	В пощенската кутия нямаше и следа от поща. На телефонния секретар не беше записано нито едно съобщение. Явно на никого не му се занимаваше с мен. Чудо голямо. И на мен не ми се занимаваше с никого. Извадих от фризера малко лед, налях си голямо уиски и добавих газирана вода. После се съблякох и след като се пъхнах под завивките, седнах в леглото и отпих от уискито. Имах чувството, че всеки момент ще се унеса, но трябваше да си позволя този лукс. Любим ритуал и интерлюдия между времето, когато си лягам, и мига, когато заспивам. Да си пия питието в леглото, да слушам музика и да чета книга. За мен те бяха ценни точно колкото красивия залез или хубавия чист въздух.
	Бях преполовил уискито, когато зазвъня телефонът. Беше закрепен на кръгла маса на два метра от долния край на леглото. Нямах намерение да напускам хубавото си топло местенце и да ходя чак дотам, за да вдигам, затова просто загледах как нещото звъни. Тринайсет пъти, четиринайсет пъти, чудо голямо! Ако това тук беше комикс, телефонът щеше да се тресе във въздуха, но такова нещо не се случваше. Апаратът продължи да си стои смирено на масата и да звъни ли, звъни. Аз пък си пиех уискито и само го гледах.
	До телефона бяха портфейлът, ножът ми и онази кутия с подаръка. Мина ми през ума, че не е зле да я отворя. Може би беше нещо, което се разваля и трябва да го сложа в хладилника, нещо живо и дори нещо „спешно“. Но бях много уморен. Пък и е близко до ума, че ако намеренията на човека, който ми е дал подаръка, са включвали някое от изброените по-горе неща, той е трябвало да ме предупреди. След като телефонът спря да звъни, изпих на един дъх каквото беше останало от уискито, изключих лампата върху нощното шкафче и затворих очи. Върху мен падна огромната черна мрежа на съня, който ме беше дебнал от засада. Докато се унасях, си помислих — наистина ли очаквате да знам какво става?


	Когато накрая се събудих, беше сумрачно. Часовникът показваше шест и петнайсет, но аз не разбрах дали е вечер или сутрин. Нахлузих един панталон и надзърнах през вратата, за да проверя изтривалката на съседа. На нея лежеше сутрешният вестник, което ме наведе на заключението, че е сутрин. Във време като това е удобно да си абониран за вестник. Дали да не го направя?
	И така, бях спал десет часа. Тялото ми още жадуваше за почивка. Този ден нямаше нищо, на което трябваше да обърна внимание, затова можех да си се върна щастливо в леглото. Но после се отказах и станах. Както все повтарям, хубаво е да ставаш заедно със слънцето. Застанах под душа, изтърках се хубаво, после се избръснах. Направих обичайните двайсет и пет минути калистеника. Приготвих си набързо закуска.
	Съдържанието на хладилника беше почти плячкосано. Време да го презаредя. Седнах с портокаловия сок и съставих списък на покупките. Той запълни цяла страница и се плисна и върху втора.
	Напъхах в пералнята мръсните дрехи и тъкмо си чистех на мивката маратонките с четката, когато се сетих за тайнствения подарък на стареца. Пуснах обувките, измих си ръцете и отидох да взема кутията за шапки. За размерите си пак беше лека — някак неприятна лекота. По-лека, отколкото трябваше да бъде.
	Нещо ме накара да застана нащрек. Наречете го професионален нюх. Огледах набързо стаята. Беше притеснително тихо. Почти с изключен звук. Но за всеки случай се изкашлях и си прозвуча като кашлица. После отворих сгъваемото ножче и ударих с дръжката по масата — прозвуча си като удар с дръжка. Но бях преживял изключения звук и бях станал мнителен. Отворих прозореца към балкона. Чух автомобили и птици. Какво облекчение. Със или без еволюция, светът трябва да си има звук.
	Срязах лепенката, като внимавах да не повредя съдържанието на кутията. Отгоре имаше намачкан вестник. Разгънах няколко страници — „Майничи Шимбун“ отпреди три седмици, никакви забележителни новини. Пак намачках страниците и ги метнах. В кутията сигурно имаше намачкани вестници от две седмици, все „Майничи“. След като махнах вестниците — да не пречат, се натъкнах на пласт от онези червейообразни нещица с размер на малък пръст — от полиетилен? от стиропор? — каквито използват при пакетиране. Изгребах ги и те заминаха в боклука. Ама че главоболен подарък. След като махнах половината пластмасови неща, изникна някакъв предмет, и той увит във вестник.
	Не ми хареса как изглежда. Отидох в кухнята и се върнах с кутийка кока-кола. Седнах на ръба на леглото и я изпих цялата. Изрязах си един нокът. На балкона се появи черна отпред птица, която заподскача по масата и закълва чевръсто трохите. Ведра утринна гледка.
	Накрая отново насочих вниманието си към увития във вестник предмет и го извадих внимателно от кутията. Вестникът беше омотан с още лепенка и приличаше много на произведение на съвременното изкуство. По форма приличаше на издължена диня, макар че, пак повтарям, беше съвсем лек. Разчистих масата и размотах лепенката и вестника.
	Беше череп на животно.
	Страхотно, няма що, помислих си. Онзи стар смотаняк наистина ли си въобразява, че ще си умра от радост? Явно не беше наред, щом подаряваше черепи.
	По форма черепът беше като на кон, но значително по-малък. От ограничените си познания по биология стигнах до извода, че черепът е бил прикрепен към раменете на тревопасно млекопитаещо с тясна муцуна и копита, при това не особено голямо. Я да видим сега. Проверих кое от животните в умствения ми каталог отговаря на описанието. Сърна, коза, овца, магаре, антилопа… За други не се сещах.
	Сложих черепа върху телевизора. Много стилно. Ако бях Ърнест Хемингуей, щях да си го сложа над камината, до главата на американския лос. Но в жилището ми нямаше, разбира се, камина. Нямаше камина, нямаше и бюфет, нямаше дори дрешник в коридора. Затова черепът се озова върху телевизора.
	Напъхах останалата опаковка в боклука. На дъното на кутията имаше дълъг предмет, омотан във вестник. След като го разгънах, видях, че е маша от неръждаема стомана точно като машата, която старецът беше използвал за колекцията си от черепи. Заприлича ми на палката от слонова кост на диригент на Берлинската филхармония.
	— Добре де, добре, ще поиграя и аз на това — казах на глас.
	Отидох при черепа върху телевизора и го чукнах по челото. Чу се стон като носовото скимтене на голямо псе. Не твърдото дрънчене, което очаквах. Да, странно, но от къде на къде ще се разстройвам! Щом черепът издаваше този стон като скимтене, кой бях аз, че да го оспорвам?
	Бързо ми писна да почуквам по черепа. Седнах и набрах номера на Системата, за да си проверя графика. Човекът, който отговаряше за мен, вдигна и ми каза, че ме е записал за някаква работа след четири дни, имал ли съм нещо против? Нямам, отвърнах. Мина ми през ума да проверя разрешителното за разбъркване, но реших да не го правя. Това щеше да отприщи доста излишни приказки. Документите бяха съвсем наред, бях си получил парите. Пък и старецът ми беше обяснил, че за да запази всичко в тайна, е заобиколил представителите. Я да не усложнявам нещата.
	Освен това не бях в див възторг от мъжа, който ме представляваше. Висок, към трийсетте, малко сухар, от хората, които си въобразяват, че знаят всичко. Старая се да избягвам разговорите с такива като него освен ако не се налага.
	Приключих с уточненията и затворих, после отидох във всекидневната, отпуснах се на канапето и с бира в ръка пуснах на видеото „Кий Ларго“ с Хъмфри Богарт. Обичам Лорън Бакол в „Кий Ларго“. Обичам я, разбира се, и в „Големият сън“, но в „Кий Ларго“ тя е направо неотразима.
	Докато гледах екрана на телевизора, очите ми съвсем естествено се преместиха към животинския череп отгоре. Не можех да се съсредоточа. Спрях видеото на мястото, където излиза ураганът, като си обещах да догледам по-късно филма, и както си пиех бирата, се взрях невиждащо в предмета върху телевизора. В мен се прокрадна подозрението, че съм виждал и друг път черепа. Но къде? И как? Извадих от чекмеджето една тениска и я метнах върху черепа, за да си догледам „Кий Ларго“. Най-после можех да се съсредоточа върху Лорън Бакол.


	В единайсет излязох от нас и се запътих към супермаркета при метрото, след това се отбих в магазина за спиртни напитки, за да взема червено вино, газирана вода и портокалов сок. Прибрах от химическото чистене едно сако и две ризи, в магазина за канцеларски материали купих химикалка, пликове и листове за писма, в железарията избрах най-ситното точило. После — в книжарницата две списания, в електроматериалите електрически крушки и касети, във фотографското ателие филм „Полароид“. Накрая беше музикалният магазин, където си избрах няколко диска. Сега вече цялата задна седалка на мъничкия ми автомобил беше заета от пазарски пликове. Явно съм роден да пазарувам. Изляза ли в града, се връщам като катерица през ноември с купчини дребни нещица.
	Дори колата, която карах, си беше само за пазар. Взех я само защото вече купувах прекалено много неща, за да ги пренасям до нас сам. Мъкнех един пазарски плик, когато минах случайно покрай магазин за автомобили на старо и видях колко различни коли имат. Не съм особено запален по колите и не разбирам от тях. Затова казах просто:
	— Така и така, трябва ми кола, все едно каква марка, да не е лъскава и голяма.
	Продавачът на средна възраст понечи да извади каталог, но на мен не ми се гледаха каталози. Обясних му, че чисто и просто ми трябва кола за пазар. Не е нужно да развива голяма скорост по магистралите, не е нужно и да изглежда добре за срещи с жени. Няма да ходя с нея и на семейни излети. Не ми трябват мощен двигател и климатик, стерео, шибидах, гуми с кой знае какви грайфери. Искам просто прилична малка количка, която се управлява лесно, не бълва отработени газове, не е много шумна и няма да ми се разваля. Още по-добре ще бъде, ако е тъмносиня.
	Колата, която човекът ми показа, беше жълта. Цветът не ми харесваше особено, но иначе автомобилчето се вместваше точно в описанието ми. И понеже беше стар модел, цената беше приемлива.
	— Ето такива трябва да бъдат колите — заяви продавачът. — Мен ако питате, хората са превъртели.
	Бях на същото мнение.
	Така се сдобих с пазарска кола.


	Приключих с покупките и отскочих до удобното заведение за бързо хранене в квартала. Поръчах си салата със скариди, лучени кръгчета и бира. Скаридите бяха извадени направо от фризера, лучените кръгчета бяха на каша. Но след като огледах заведението, не забелязах и един-единствен посетител, който да блъска по таблата или да се оплаква на келнерката. Ето защо си затворих устата и си доядох храната. Ако не ти е голяма кошницата, и разочарованията са малки.
	От прозореца в ресторанта виждах магистралата с автомобили всякакви модели, цветове и стилове, които профучаваха шеметно. Спомних си веселото старче и закръглената му внучка. Колкото и да ми бяха симпатични, все пак си помислих, че не са много наред. Онзи празен асансьор, трапът, зейнал отзад в дрешника, ИНК-и и изключен звук — и в роман да го прочетях, нямаше да повярвам. И за спомен ми дадоха череп на животно.
	Докато чаках след храната да ми донесат кафе, се замислих за пълното момиче. Замислих се за квадратните му обици, за розовия костюм и розовите обувки на високи токове. Замислих се за тялото му, за прасците, за гънките по врата, за формата на лицето и… ей за такива неща. Спомнях си стряскащо ясно всяка подробност, но като цяло жената ми беше в мъгла. Странно. Сигурно не можех да си представя едра жена в целия й вид, защото от известно време не бях спал с жена с наднормено тегло.
	За последен път бях спал с дебелана в годината, когато в Каруизава стана престрелката в японската Червена армия. Жената беше с невероятни бедра и хълбоци. Беше касиерка в банка, все си разменяхме любезности през гишето. Познавах я от кръста нагоре. Сприятелихме се, веднъж отидохме да пийнем по нещо и накрая преспахме заедно. Чак в леглото забелязах, че долната част на тялото й е несъразмерна. Тя ми съобщи, че е такава, защото в училище постоянно играела тенис на маса, макар че не схванах каква точно е връзката. Не знаех, че от тениса на маса се напълнява от кръста надолу.
	Въпреки това пълнотата й беше очарователна. Опрях ухо до хълбока й и изпитах чувството, че в идиличен пролетен следобед лежа на ливада — бедрата на жената бяха меки като току-що проветрена постелка, а надигналата се вълна на къдравите косми водеше плавно към срамната кост. Но когато й направих комплимент, единственото, което тя каза, бе:
	— О, я стига!


	След като излязох от ресторанта, отидох в близката библиотека. На гишето в справочната седеше стройна млада жена с дълга черна коса, която четеше книга в мека подвързия.
	— Имате ли някакви справочници за черепа на млекопитаещите? — попитах аз.
	— А? — вдигна тя очи.
	— Справочници… за… черепите… на… млекопитаещите — повторих думите една по една.
	— Че-ре-пи на млекопитаещи ли? — повтори и тя, едва ли не тананикайки.
	Каза го много красиво, сякаш беше първата строфа от стихотворение. Прехапа долна устна и се позамисли.
	— Един момент, ако обичате. Ще проверя — рече и се обърна да набере върху клавиатурата на компютъра думата „МЛЕКОПИТАЕЩИ“.
	На екрана изникнаха двайсетина заглавия. Жената използва светлинна писалка и две трети от заглавията веднага изчезнаха. След това записа каквото беше останало и набра думата „СКЕЛЕТ“. Появиха се седем-осем заглавия, от които жената запази две и после ги вкара в „ЗАПОМНИ“, при другите книги, които беше избрала. Библиотеките със сигурност са дръпнали много напред. Дните с пликчетата по гърба на първата корица, където се пъхаха картончета, приличаха на избледнял сън. Като малък обичах печатите с датите, когато трябва да върнеш книгата.
	Докато жената работеше чевръсто на компютъра, аз гледах дългата й коса и гъвкавия й гръб. Не знаех какво точно да си мисля за нея. Беше красива и явно доста умна, особено с пентаметровата си търсачка. Нямаше никаква причина да не я намирам за привлекателна.
	Жената натисна бутона, за да принтира данните върху екрана, и ми подаде списъка.
	— Можете да си изберете от девет заглавия — обясни ми.
C>
	1. НАРЪЧНИК ЗА МЛЕКОПИТАЕЩИТЕ
	2. КАРТИНЕН АТЛАС НА МЛЕКОПИТАЕЩИТЕ
	3. СКЕЛЕТЪТ НА МЛЕКОПИТАЕЩИТЕ
	4. ИСТОРИЯ НА МЛЕКОПИТАЕЩИТЕ
	5. АЗ, МЛЕКОПИТАЕЩОТО
	6. АНАТОМИЯ НА МЛЕКОПИТАЕЩИТЕ
	7. МОЗЪКЪТ НА МЛЕКОПИТАЕЩИТЕ
	8. ЖИВОТИНСКИ СКЕЛЕТИ
	9. ЗА КАКВО ГОВОРЯТ КОСТИТЕ
C$
	Можех да взема с картата си три книги. Избрах номера 2, 3 и 8. И номера 5 и 9 ми се виждаха любопитни, но, изглежда, не бяха свързани особено с разследването ми, затова ги оставих за друг път.
	— Съжалявам, но „Картинен атлас на млекопитаещите“ е само за читалнята и не може да се изнася — каза жената, като се чешеше с химикалката по слепоочието.
	— Изключително важно е. Как мислите, дали не е възможно да ми дадете книгата само за един ден — примолих се аз. — Утре до обяд ще я върна, обещавам.
	— Съжалявам, но поредицата „Картинни атласи“ се търси много, такива са правилата в библиотеката. Мога да си изпатя, ако ви дам да изнесете справочници.
	— Един ден. Много ви моля. Никой няма да разбере.
	Жената се поколеба, пъхнала върха на езика си между зъбите. Хубаво розово езиче.
	— Добре. Но да ми я върнете утре до девет и половина.
	— Благодаря ви — рекох аз.
	— Винаги на вашите услуги — каза жената.
	— Наистина съм ви много признателен. Как да ви засвидетелствам благодарността си? Мога ли да направя нещо за вас?
	— Всъщност да. Отсреща е сладоледената къща „Баскин-Робинс“. Не бих отказала един голям сладолед с шамфъстък и мока отгоре. Нали нямате нищо против?
	— Сладолед с шамфъстък и мока отгоре — ей сега!
	След което излязох от библиотеката и се отправих към „Баскин-Робинс“.
	Когато се върнах, жената още не се беше появила с книгите, затова застанах при гишето с фунийката сладолед в ръка. Двама старци, които четяха вестници, се редуваха да се извръщат крадешком към тази любопитна гледка. Добре че сладоледът беше твърд, замръзнал. Можех да се почувствам още по-голям глупак само ако сладоледът започнеше да капе из цялата библиотека.
	Книгата с меки корици, която жената четеше, беше захлупена с корицата нагоре върху гишето. „Пътешественик във времето“, биография на Х. Дж. Уелс, том втори. Книгата не беше библиотечна. До нея имаше три добре подострени молива и кламери. Кламери! Където и да отидех, все кламери! Ама че работа!
	Може би някакво колебание в гравитационното поле внезапно беше наводнило света с кламери. А може и да си беше чисто съвпадение. Не можех да се отърся от чувството, че нещата не са нормални. Дали кламерите не ме преследваха? Където и да отидех, бяха там, винаги само на един поглед разстояние.
	Тук имаше нещо гнило. Като се замисля, всъщност имаше две гнили неща. Първо животински черепи, сега кламери. Сякаш се очертаваше някаква последователност, но каква връзка можеше да има между черепите и кламерите?
	Не след дълго жената се върна, понесла трите тома. Подаде ми ги и взе в замяна фунийката сладолед.
	— Много ви благодаря — рече тя.
	— И аз ви благодаря — казах й.
	Тя хвана фунийката ниско зад гишето. Гледан отгоре, тилът й беше трогателен и беззащитен.
	— Между другото, защо са ви толкова много кламери? — попитах.
	— Кла-ме-ри ли? — изтананика жената. — За да прихващам листове хартия, разбира се. Всички ги използват. Вие не ги ли използвате?
	Беше права. Благодарих й още веднъж и излязох от библиотеката. Наистина всички използваха кламери. Срещу хиляда йени ще се запасиш за цял живот. Ами да, защо не? Отбих се до магазина за канцеларски материали и си купих кламери — да ми стигнат за цял живот. После се прибрах.


	Вече в апартамента подредих покупките. Окачих дрехите в гардероба. После разпилях по телевизора, точно до черепа, шепа кламери.
	Красиво и артистично. Като композиция с пухена възглавница и нож за лед, с мастилница и маруля. Излязох на балкона, за да видя по-добре какво съм подредил върху телевизора. По нищо не се разбираше каква е връзката между черепа и кламерите. Или може би се разбираше?
	Седнах на леглото. Не ми хрумна нищо. Мина известно време. Мина линейка, после камион, от който дясна партия си провеждаше кампанията. Пиеше ми се уиски, но се лиших и от него. Трябваше мозъкът ми да е съвсем бистър.
	Отидох в кухнята и седнах с книгите от библиотеката. Първо разгледах средните по размер тревопасни млекопитаещи и строежа на скелета им. По света имаше много повече средни по размер, тревопасни млекопитаещи, отколкото бях предполагал. Само еленът имаше най-малко трийсет разновидности.
	Взех черепа от телевизора, сложих го на масата и започнах дългото му и трудно сравняване с всяка от картинките в книгите. Час и половина и деветдесет и три животински вида по-късно не бях отбелязал никакъв напредък. Затворих и трите книги и ги струпах в ъгъла на масата. След това вдигнах ръце и се протегнах.
	Какво да правя?
	Да си пусна на видеото „Тихият човек“ на Джон Форд.
	Бях се излегнал на леглото и почти се бях разплул, когато на вратата се позвъни. Надзърнах през шпионката и видях мъж на средна възраст в униформата на „Токийски газ“. Открехнах вратата, без да махам веригата.
	— Обичайната проверка на показанията — обясни мъжът.
	— Един момент, ако обичате — отвърнах и преди да отворя, се пъхнах в спалнята, за да сложа в джоба си ножа.
	Бях надушил, че има нещо гнило. Преди месец вече беше идвал инкасатор за газа.
	Пуснах мъжа да влезе и отидох да си гледам „Тихият човек“. Инкасаторът извади уреда и отиде да провери бойлера в банята, после се пренесе в кухнята, където на масата беше черепът. Оставих телевизора включен и отидох на пръсти в кухнята точно на време, за да спипам мъжа, който пъхаше черепа в черен найлонов плик. Отворих сгъваемия нож и се втурнах към него, като го заобиколих, за да го хвана с ръка през врата и да насоча острието точно под носа му. Човекът тутакси пусна плика.
	— Аз такова… не исках да ви причиня зло — изпелтечи той. — Просто го видях това нещо и изведнъж ми се прииска да го взема. Прихвана ме нещо. Извинявайте.
	— Дрън-дрън — ухилих се аз. — Казвай истината, иначе ще ти прережа гръкляна — заканих се.
	Прозвуча страшно изкуствено, особено ако отчетем, че ножът не беше под брадичката му, но мъжът се хвана.
	— Добре, добре, само не ме наранявайте. Ще кажа истината — изхленчи инкасаторът. — Истината е, че ми платиха да дойда и да открадна това нещо. На улицата ме спряха двама, които ме попитаха дали искам да спечеля набързо петдесет хиляди йени. Ако съм изпълнел каквото ми кажели, съм щял да получа още петдесет хиляди. Не исках да го правя, но единият беше като горила. Наистина. Много ви моля, не ме убивайте. Имам две дъщери гимназистки.
	— Две дъщери гимназистки ли?
	— Д… да.
	— В коя гимназия учат?
	— Голямата е в „Шимура“. Малката току-що се записа във „Футаба“ в Йоцуя — отвърна той.
	Съчетанието беше доста странно, за да е истина. Реших да му повярвам.
	За всеки случай извадих от джоба му портфейла и проверих съдържанието. Пет нови банкноти от по десет хиляди йени. Както и служебна карта на „Токийски газ“ и цветна семейна снимка. И двете дъщери бяха издокарани в скъпи новогодишни кимона, никоя не беше кой знае каква красавица. Не успях да определя коя е в „Шимура“ и коя — във „Футаба“. Освен тези неща в портфейла нямаше нищо друго освен карта за линията на метрото Сугамо-Шинаномачи. Човекът изглеждаше безобиден, затова сгънах ножа и го пуснах.
	— Добре, разкарай се оттук — казах и му върнах портфейла.
	— Благодаря, благодаря — отвърна инкасаторът. — Но какво да правя сега? Взех им парите, а няма да им занеса стоката.
	Нямах представа. Семиотехите — а аз бях сигурен, че са те — не се славеха с добри обноски. Правеха каквото и когато им скимне. Затова човек не може да предвиди как ще постъпят. Можеха да му избодат на този нещастник очите, можеха обаче и да му дадат и другите петдесет хиляди йени и да му пожелаят следващия път повече късмет.
	— Значи единият е бил като горила, така ли? — попитах.
	— Да. Чудовище. Другият беше дребен такъв, само метър и петдесет, беше в шит по поръчка костюм. От вида им личеше, че и двамата не си поплюват.
	Казах на човека да излезе през подземния паркинг. Отзад имаше тясна уличка, която не се откриваше лесно. Може би той щеше да се измъкне безпрепятствено.
	— Много ви благодаря — каза инкасаторът. — Моля ви, не казвайте в компанията.
	Добре, отвърнах. После го изтиках навън, заключих и сложих веригата. Отидох в кухнята и извадих черепа от найлоновия плик. Е, ако не друго, поне научих едно: семиотехите се опитваха да вземат черепа.
	Замислих се над положението. Черепът беше у мен, но аз не знаех какво означава. Семиотехите знаеха — или поне имаха смътна представа — какво означава, но той не беше у тях. Едно на едно. Към този момент имах две възможности: първо, да обясня всичко на Системата и тя да ме защити от семиотехите и да опази черепа, или, второ, да се свържа с пълното момиче и да разбера повече подробности за черепа.
	Първата възможност не ми харесваше. Щяха да последват безполезни разпити и разследване. Ние с огромните организации не се разбираме много, много. Те са твърде закостенели, пилеят много време и в тях има прекалено много глупаци.
	Но втората възможност беше неосъществима. Не знаех как да се свържа с пълното момиче. Нямах му телефона. Можех, разбира се, да отида в сградата, но вече беше опасно да напускам жилището си. И как щях да ги убедя да ме пуснат в строго охраняваната сграда?
	Взех решение: няма да правя нищо.
	Хванах машата от неръждаема стомана и още веднъж почуках леко отгоре по черепа. Както и предния път той издаде същия сто-он. Кух тъжен вик, да си помислиш, че е жив. Как беше възможно? Вдигнах черепа. Отново почуках по него. И отново онзи сто-он. След като се позамислих, установих, че звукът май идва от строго определена точка върху черепа.
	Чуках отново и отново и накрая установих точно мястото. Стенанието идваше от плитка вдлъбнатина с диаметър около два сантиметра в средата на челото. Натиснах я с пръст. Беше леко грапава. Сякаш нещо беше отчупено. Нещо като… като рог.
	Рог ли?
	Ако наистина е било рог, излизаше, че животното е еднорого. Еднорого животно ли? Разлистих „Картинен атлас на млекопитаещите“ с надеждата да открия млекопитаещо с един-единствен рог по средата на челото. Беше възможно да е носорог, но черепът не беше на носорог. Друга големина, друга форма.
	Извадих от хладилника малко лед и си налях бърбън „Олд Кроу“. Вече беше късно и ми се стори, че няма да е зле да пийна малко. Отворих консерва аспержи, които по една случайност обичам. Направих си сандвич от пушени стриди и сухар. Изпих още едно уиски.
	И така. За удобство реших да се спра на смътната хипотеза, че притежателят на въпросния череп може би е еднорог.
	На какво друго можех да се осланям?


	_Имах у себе си череп на еднорог._


	Страхотно, помислих си, направо страхотно. Защо ми се случваха всички тези странни неща? Какво бях направил, че да го заслужа? Бях най-обикновен вълк единак и калкутех, здраво стъпил на земята. Не бях особено амбициозен, не бях алчен. Нямах семейство, приятели и любовници. Пестях си парите. Смятах, след като се пенсионирам, да се науча да свиря на виолончело или да уча гръцки. Как, да го вземат мътните, се бях забъркал в това?
	След второто уиски отворих телефонния указател и набрах номера.
	— Справочният отдел, ако обичате — казах.
	След десет секунди чух дългокосата библиотекарка.
	— Обажда се „Картинният атлас на млекопитаещите“ — представих се.
	— Здравейте. Благодаря за сладоледа — отвърна тя.
	— Винаги на ваше разположение — казах. — Но мога ли да ви помоля за още една услуга?
	— Услуга ли? — рече тя. — Зависи каква.
	— Можете ли да проверите какво имате за еднорозите?
	— За ед-но-ро-зи-те? — повтори тя.
	— Нахален ли съм?
	Тишина. Жената сигурно си хапеше устната.
	— Какво искате да проверя за еднорозите?
	— Всичко — казах.
	— Ама недейте така, четири и петнайсет е. Преди да затворим, в библиотеката има много хора. Защо не дойдете утре рано сутринта? Тогава можете да проверите всичко за еднорозите, трирозите и за каквото още се сетите.
	— Не търпи отлагане. Опасявам се, че е страшно спешно.
	— Виж ти! — каза жената. — Колко спешно?
	— Става въпрос за еволюцията — уточних.
	— За е-во-лю-ци-я-та? — Явно я бях заварил неподготвена. — Под „еволюция“ едва ли разбирате еволюцията, която продължава милиони години, нали? Извинете, ако съм ви разбрала погрешно, но защо тогава бързате толкова? Какво е един ден в повече?
	— Има еволюция, която отнема милиони години, но има и еволюция, която продължава само три часа. Не мога да го обясня по телефона. Но повярвайте, наистина е ужасно спешно. Това засяга следващия етап от еволюцията на човека.
	— Като в „2001. Космическа одисея“ ли?
	— Именно — потвърдих.
	Бях гледал безброй пъти филма на видео.
	Жената не каза нищо.
	— Не можете да решите какъв съм, дали маниак или просто безобиден луд, нали? — престраших се да попитам.
	— Правилно сте схванали — каза тя.
	— Не знам как да ви убедя, но наистина не съм изперкал. Може и да съм малко тесногръд и вироглав, но не и изперкал.
	— Хм — беше единственото, което отговори жената. — Е, говорите си съвсем нормално. И не ми се сторихте особняк. Дори ми купихте сладолед. Добре де, чакайте ме в шест и половина в кафенето срещу библиотеката. Ще ви донеса книгите. Става ли?
	— За съжаление не е толкова просто. Аз такова, хм, не мога да се впускам в подробности, но засега не мога да напусна дома си. Извинявайте, но…
	— Искате да кажете… — Жената млъкна. Чувах как почуква с нокти по предните си зъби. — Хайде да изясним нещата. Искате… да донеса книгите… на вратата ви ли? Вие сте луд.
	— Най-общо казано — отвърнах плахо. — Въпреки че не настоявам. Само моля.
	— Увличате се в молбите си.
	— Знам, знам — рекох. — Но няма да повярвате какво се случва.
	Поредното дълго мълчание.
	— Работя в библиотеката от пет години, а никога не съм срещала такъв нагъл читател — разгневи се жената. — Никой не иска да му носим на крака книгите. И то без да сте постоянен читател! Не мислите ли, че си позволявате прекалено много?
	— Всъщност мисля точно това. Ужасно съжалявам. Давам си сметка, че е твърде необичайно, но нямам друг избор.
	— Не проумявам защо го правя — каза жената, — но ще ми кажете ли все пак как да стигна до вас.


>	8.
>	Полковникът

	{img:strana_na_chudesata_list.png}
	— Съмнявам се, че можеш да си върнеш сянката — казва Полковникът, докато отпива от кафето.
	Като повечето хора, свикнали години наред да дават заповеди, и той говори с изправен гръб и издадена брадичка. Голяма чест му прави, че дългата военна кариера не го е превърнала в сухар. По-скоро е внесла ред в живота му заедно с куп отличия. Изключително спокоен и внимателен, Полковникът за мен е идеалният съсед. Освен това е шахматист ветеран.
	— Както те е предупредил и Стражът на Портата — продължава старият офицер, — едно от условията на Града е, че не можеш да притежаваш сянка. Другото е, че не можеш да си тръгнеш. Поне докато Градът е ограден със Стена.
	— Не знаех, че трябва да се откажа завинаги от сянка — споделям аз. — Мислех, че е само временно. Никой не ме е предупредил.
	— Не, в този Град никой не предупреждава за нищо — отвръща Полковникът. — Градът си има свои закони. Нехае какво знаеш и какво не знаеш. За съжаление…
	— Какво ще стане със сянката ми?
	— Нищо. Тя чака, после умира. Виждал ли си я, откакто си дошъл?
	— Не съм. Опитах няколко пъти, но Стражът на Портата ме отпрати. Било от съображения за сигурност.
	— Би могло да се очаква — клати глава Полковникът. — На Стража му е поверено да се грижи за сенките. Той носи цялата отговорност. Понякога е тежък човек, груб без причина, сляп за собствените си недостатъци. Единственият ти ход е да чакаш настроението му да се смени.
	— В такъв случай ще чакам — отвръщам аз. — Но защо ще го е страх от мен?
	Полковникът си допива кафето, после вади носна кърпа и си избърсва устата. Подобно на униформата му, квадратното парче бял плат е износено, но чисто и изгладено.
	— Страхува се, че ти и сянката ти ще се слеете отново.
	След тези думи той отново насочва вниманието си към шахматната дъска. Като фигури и ходове този шах е различен от шаха, който знам. Затова старият офицер винаги излиза победител.
	— Маймуната взима първосвещеника, забелязваш ли?
	— Давай — подканям.
	Местя парапета, за да прикрия отстъплението на маймуната.
	Полковникът кима, после се вторачва отново в дъската. Приливите на късмета почти са тласнали победата към нозете на стария офицер. Въпреки това той не се втурва към нея и обмисля внимателно ход след ход. За него играта се свежда не до победата над противника, а до предизвикателството към собствения му ум.
	— Не е лесно да се откажеш от сянката си и просто да я оставиш да умре — казва той и вмества с ловка маневра топа между парапета и моя цар. Така царят ми става уязвим. След три хода Полковникът ще обяви шах и мат. — Не, не е лесно — набляга той. — Болката е еднаква за всички, въпреки че е едно да отделиш сянката от невръстно дете, което още не се е привързало към нея, и съвсем друго да го направиш със стар глупак. Карах шейсет и петата си година, когато умъртвиха сянката ми. На тази възраст вече бяхме живели с нея цял живот.
	— Колко живеят сенките, след като бъдат отделени?
	— Зависи от сянката — отговаря старият офицер. — Някои сенки са здрави, в добра форма, други — не. В този Град откъснатите сенки не живеят дълго. Климатът е суров, зимите — дълги. Малко сенки доживяват до пролетта.
	Оглеждам шахматната дъска и се примирявам с разгрома си.
	— Можеш да си спечелиш пет хода — обяснява Полковникът. — Струва си да се сражаваш докрай. За пет хода противникът ти може да сгреши. Докато не приключи и последната битка, никоя война не е спечелена или загубена.
	— В такъв случай ми дай малко време — казвам аз.
	Докато обмислям ходовете, Полковникът отива на прозореца и разтваря леко плътните завеси, за да надзърне навън.
	— Тези няколко седмици ще бъдат най-тежките за теб. Същото е както със счупените кости. Докато не зараснат, не можеш да правиш нищо. Повярвай ми.
	— Искаш да кажеш, че съм неспокоен, защото сянката ми още не е мъртва ли?
	— Да — кима старият офицер. — И аз го помня това чувство. Притиснат си между всичко, което е било, и всичко, което трябва да бъде. Чувстваш се объркан. Помни ми думите: веднага щом костите зараснат, ще забравиш, че са били счупени.
	— Искаш да кажеш, веднага щом духът ми изчезне ли?
	Полковникът не отговаря.
	— Извинявай, че ти задавам толкова много въпроси — казвам му. — Не знам нищо за този Град. Как е устроен, защо му е Стената, защо зверовете са изкарвани и прибирани всеки ден. Не разбирам нищо. Ти си единственият, когото мога да попитам.
	— Дори аз не знам всички правила — отвръща нечуто старият офицер. — Има неща, които не могат и не би трябвало да се обясняват. Но нямаш причини за безпокойство. Градът е справедлив по свой си начин. Той ще сложи пред теб едно по едно нещата, от които имаш нужда, нещата, които имаш нужда да знаеш. Чуй ме сега: Градът е съвършен. И като казвам съвършен, имам предвид, че е цялостен. Има си всичко. Но ако не можеш да го разбереш, той вече няма нищо. Нищичко. Помни го добре. Това е всичко, което някой може да ти каже, останалото трябва да научиш сам. Отвори очи и уши, мисли. Ако имаш дух, използвай го, докато можеш.


	Ако Работническият квартал, където живее Библиотекарката, е място на помръкнал блясък, то Чиновническият квартал, разпрострял се на югозапад, е място на цветове, избелели до помръкнала светлина. Тук пищната пролет се е разтворила в лято колкото да бъде разядена от зимните хали. По целия полегат склон, известен като Западния хълм, има редици двуетажни Официални резиденции. Сградите, първоначално сторени за по три семейства с общ вход, са боядисани в бяло. Кантовете, вратите и рамките на прозорците — всеки детайл е бял. Никоя от тези Официални резиденции не е с жив плет, те са само с тесни цветни лехи под мъничките веранди. Цветните лехи са поддържани старателно, с минзухари, теменужки и невени през пролетта, с космос през есента. До нацъфтелите цветя сградите изглеждат още по-унили.
	Докато се разхождаш по Хълма, си представяш някогашното му великолепие: деца, които играят весело по улиците, клавирна музика из въздуха, миризми на топла вечеря. Спомени, съживени през едва забележимите врати на битието ми.
	Чак след време склонът се е превърнал в Чиновнически квартал, където, както се подразбира и от името, са живели държавни чиновници, служители средна ръка, загнездили се в своята посредственост. И те са отишли някъде, но къде?
	След чиновниците са се появили офицерите от запаса. Отказали са се от сянката си, смъкнали са я като броня на насекомо и сега всеки си гони своите цели на бруления от вятъра Западен хълм. Вече няма какво да отбраняват и като стари майордоми живеят по шестима в къща.
	Стражът на Портата ме прати да съм си намерел стая в някоя от Официалните резиденции. Мои съседи се оказаха Полковникът, четирима офицери под него и един сержант, който готви и върши къщната работа. Полковникът изказва мнение за всичко, каквото е било задължението му и във войската. Тези офицери от кариерата са преживели доста подготовки за битка и маневри, революции и контрареволюции, откровени войни. Никога не са искали да имат семейство и затова сега са самотни старци.
	Сутрин стават рано, закусват набързо и като по неизречена заповед се пръсват всеки по своя път, по възложените им задачи. Един стърже олющената боя по сградата, друг поправя мебели, трети слиза по Хълма с каруца, за да разнесе хранителните дажби. След като приключат с работата за сутринта, те отново се събират, за да прекарат остатъка от деня, като седят на слънце и си спомнят някогашните бойни походи.


	Стаята, която ми дадоха, е на горния етаж и гледа на изток. Гледката, общо взето, е препречена от хълмовете отпред, макар че виждам Реката и Часовниковата кула. Мазилката по стените е на петна, по первазите се е натрупал дебел пласт прах. В стаята има старо легло, малка маса за хранене и два стола. На прозорците са окачени хванали мухъл пердета. Дъските по пода са прогнили и скърцат, когато стъпвам по тях.
	Сутрин от съседната стая се появява Полковникът. Закусваме заедно, после се оттегляме в тъмна стая със спуснати завеси, за да играем шах. Няма как иначе да прекарвам часовете дневна светлина.


	— Сигурно е потискащо. Младеж като теб да стои в такъв хубав ден затворен вътре — казва Полковникът.
	— И аз съм на същото мнение.
	— Трябва обаче да отбележа, че се радвам, задето вече имам с кого да играя шах. Останалите мъже не се интересуват от игри. Аз, предполагам, съм единственият с желание да играе шах на такава напреднала възраст.
	— Кажи ми защо се отказа от сянката си?
	Старият офицер започва да оглежда пръстите си, обстрелвани от слънцето на фона на завесите, после се отдалечава от прозореца и пак се настанява от другата страна на масата.
	— И аз не знам. Много дълго съм отбранявал Града, сигурно не съм намерил сили да го напусна. Ако си бях тръгнал, щеше да се обезсмисли целият ми живот. Сега, разбира се, е все едно.
	— Съжаляваш ли понякога, че си се отказал от сянката си?
	— Не съжалявам за нищо — клати глава старият офицер. — Никога не правя неща, за които после да съжалявам.
	Отстранявам с парапета си маймуната му и така отварям място за царя си.
	— Добър ход — одобрява Полковникът. — Парапетът осуетява проникването и развързва ръцете на царя. Същевременно дава на топа ми по-голям обхват.
	Докато старият офицер обмисля следващия си ход, аз кипвам вода за още кафе.


>	9.
>	Апетит, разочарование, Ленинград

	{img:strana_na_chudesata_kryg.png}
	Докато чаках, жената, приготвих вечеря. Намачках в хаванчето маринована кайсия от сорта _umeboshi_ — за сладко-кисел сос, изпържих няколко сардини с парченца тофу, оваляни в тесто от сладък картоф — за _abura-age_, задуших керевиз с телешко. Доста вкусна вечеря.
	Остана ми време, затова изпих една бира, докато разбърквах задушения в соев сос див джинджифил и зелен фасул със сусам и тофу. След това се изтегнах на леглото и загледан в тавана, започнах да си пускам грамофонни плочи.
	Минаваше седем и навън беше доста тъмно. А от жената още нямаше и следа. Вероятно се беше отказала и беше решила да не идва. Можех ли да я виня? Най-разумно беше да не се появява.
	Но точно избирах коя още плоча да си пусна, и на вратата се позвъни. Проверих през шпионката — отпред стоеше жената от библиотеката с книги под мишница. Отворих, без да свалям веригата.
	— Видя ли някой да се навърта в коридора? — попитах аз.
	— Няма жив човек — отвърна тя.
	Махнах веригата, пуснах жената да влезе и побързах да заключа отново.
	— Мирише на вкусно — отбеляза тя. — Нали нямаш нищо против да надзърна в кухнята?
	— Направо. Но сигурна ли си, че пред входа не дебнат съмнителни типове? Някой, който да ремонтира нещо на улицата или да седи в спряна кола?
	— Не съм видяла нищо такова — увери ме жената и стовари книгите на кухненската маса. После вдигна един по един капаците на тенджерите по печката. — Сам ли си приготвил всичко това?
	— Естествено. Мога да ти сипя, ако искаш. Но не е нищо особено.
	— Как така да не е нищо особено! Умирам за такава храна.


	Наредих чиниите на кухненската маса.
	Седнахме да хапнем и аз загледах изумен как тя омита самоуверено всичко до троха. Имаше невероятен апетит.
	Налях си голям бърбън „Олд Кроу“ с лед, кипнах бучка запържено тофу и отгоре настъргах бяла ряпа — за мезе към уискито. Предложих и на жената нещо за пиене, тя обаче не прояви интерес.
	— Но нали мога да си взема малко от запърженото тофу? — попита.
	Побутнах половината бучка, която ми беше останала, и продължих да си пия бърбъна без мезе.
	— Ако искаш, има ориз. За нула време мога да ти направя и супа мизо — допълних аз.
	— Супер! — възкликна жената.
	Приготвих бульон от сушена риба тон и добавих водорасли, за да направя супа мизо. Поднесох я заедно с купичка ориз и _umeboshi_. И този път жената излапа всичко до шушка. Единственото, което остави, бяха две костилки от кайсии.
	После въздъхна доволно.
	— Ммм, беше вкусно. Поздравления за готвача — каза тя.
	Никога през живота си не бях виждал такова тъпичко същество да яде така стръвно. Като човек, приготвил вечерята, бях удовлетворен и не можех да не й го призная — беше се справила с всепоглъщаща красота. Бях възхитен. И може би малко отвратен.
	— Я ми кажи, винаги ли ядеш по толкова много? — изпелтечих.
	— Ами да, защо? За мен си е нещо обичайно — отвърна невъзмутимо жената.
	— Но ти си съвсем слабичка.
	— Разширен стомах — призна си тя. — Няма значение какви количества поглъщам. Не пълнея.
	— Сигурно се охарчваш за храна — отбелязах.
	Истината бе, че жената беше натъпкала наведнъж в разширения си стомах всичката ми храна до утре вечерта.
	— Направо ужас — съгласи се тя. — Заплатата ми изчезва почти изцяло в стомаха.
	Още веднъж й предложих нещо за пиене и този път тя се съгласи на бира. Извадих една от хладилника заедно с двойна порция франкфуртери, които метнах в тигана — за всеки случай. Колкото и да е невероятно, тя ги излапа всичките без двата, които заделих за себе си. Това момиче си беше същинска прегладняла ламя!
	Потърсих последно спасение в готовата картофена салата, към която добавих и малко риба тон с водорасли. Заедно с втората й бира заминаха и те.
	— Пръстите да си оближеш! — измърка жената.
	Почти не бях сложил и залък в уста, а вече бях на третия бърбън с лед.
	— Между другото за десерт има шоколадова торта — предадох се аз.
	Тя, разбира се, й се нахвърли. Загледах невярващо — почти виждах как храната е заседнала чак до гърлото й.
	Може би точно заради това не получих ерекция.
	От Олимпиадата в Токио това беше първият път, когато не се показах на висота.
	— Няма нищо, не се разстройвай — опита се да ме утеши тя.
	След десерта пийнахме още, аз — бърбън, жената — бира, послушахме плочи, после се гушнахме в леглото. И както вече казах, аз не получих ерекция.
	Голото тяло на жената се вместваше идеално до моето. Тя лежеше и ме галеше по гърдите.
	— Случва се на всеки. Не се вкисвай.
	Но колкото повече се опитваше да ме ободри, толкова повече осъзнавах, че съм се издънил. Помня, чел съм някъде, че от естетична гледна точка половият член в спокойно състояние е по-приятен от възбудения. Но при тези обстоятелства това, кой знае защо, не ме утешаваше особено.
	— Кога за последен път си правил секс? — попита жената.
	— Може би преди две седмици — отвърнах аз.
	— И тогава всичко наред ли беше?
	— Разбира се — потвърдих.
	Защо напоследък всички поставяха под въпрос сексуалния ми живот?
	— С приятелката ти ли?
	— С момиче на повикване.
	— С момиче на повикване? Не изпитваш ли… как да го кажа… угризения на съвестта?
	— Ами… не.
	— И оттогава… нищо?
	На кръстосан разпит ли бях?
	— Не, нищо — отвърнах. — Бях толкова зает с работа, че нямах време да си прибера дрехите от химическото чистене, камо ли да се занимавам с мастурбиране.
	— Сигурно е заради това — отсъди тя убедено.
	— Заради кое?
	— Заради многото работа. В смисъл, щом си толкова зает…
	— Може би.
	Може би защото до снощи не бях спал двайсет и шест часа.
	— Какво работиш?
	— О, разни неща, свързани с компютрите.
	Дежурният ми отговор. Всъщност не беше съвсем лъжа и тъй като повечето хора не разбират много-много от компютри, обикновено не ме разпитват повече.
	— Сигурно е свързано с дълги часове умствен труд. Предполагам, че напрежението просто се трупа и временно те изважда от строя.
	Доста добро обяснение. Цялото безумие наоколо. Нищо чудно, че бях станал импотентен.
	— Защо не допреш ухо до стомаха ми? — предложи жената и отметна одеялото към долния край на леглото.
	Тялото й беше стройно и красиво. Нито грамче тлъстини, гърди като свенливи пъпки. Допрях ухо до меката гладка кожа под пъпа — странно, по нищо не личеше, че жената е излапала такива количества храна. Беше като вълшебното палто на Харпо Маркс, което поглъща всичко пред погледа.
	— Чуваш ли нещо? — попита жената.
	Затаих дъх и се ослушах. Долавяше се само бавният ритъм на пулса й.
	— Не чувам нищо — казах.
	— Наистина ли не чуваш как стомахът ми смила всичката храна? — попита жената.
	— Съмнявам се храносмилането да издава чак такива звуци. Само стомашни сокове, които разтварят нещата. Е, би трябвало да има някаква перисталтика, но и тя едва ли се чува.
	— Аз обаче чувствам, че стомахът ми къркори. Защо не послушаш още малко?
	Нямах нищо против да остана в това положение. Огледах лениво издатинката с тънките срамни косми точно отпред. Не чувах нищо, което да прилича на храносмилане. Спомних си една такава сцена във „Врагът долу“. Точно под ухото ми железният стомах на жената се беше впуснал в храносмилателна операция точно като подводницата, в която беше Курт Юргенс.
	Предадох се и вдигнах глава от стомаха й. Облегнах се и я прегърнах. Усетих мириса на косата й.
	— Имаш ли тоник? — попита тя.
	— В хладилника — отговорих.
	— Припи ми се водка с тоник. Нали може?
	— Защо не?
	— На теб да ти донеса ли?
	— Естествено.
	Жената стана от леглото и отиде гола в кухнята да налее две водки с тоник. През това време аз пуснах любимия си албум на Джони Матис. Онзи с „Научи ме тази нощ“. После, както си тананиках, се върнах в леглото. Заедно с безжизнения си член и с Джони Матис.
	— На колко години си? — попита жената, след като се появи с водката.
	— На трийсет и пет — отговорих. — А ти?
	— Почти на трийсет. Изглеждам малка, всъщност обаче съм на двайсет и девет — каза тя. — Но честно, не си ли бейзболист или нещо такова?
	Толкова се изненадах, че разплисках по гърдите си малко от водката с тоника.
	— Това пък откъде ти хрумна? — възкликнах. — От петнайсет години не съм се и докосвал до топка за бейзбол.
	— И аз не знам, просто ми се стори, че съм виждала лицето ти по телевизията. В някаква игра с топка. Или е било по новините?
	— Никога не съм правил нещо достойно да влезе в новините.
	— Реклама?
	— Не — казах.
	— Значи може би е бил твой двойник. Със сигурност не приличаш на компютърджия — рече жената, после замълча. — Труден си за разбиране. Говориш за еволюция и еднорози и носиш сгъваем нож.
	Тя посочи панталона ми на пода. Ножът се подаваше от задния джоб.
	— О — възкликнах, — в моята професия човек трябва да внимава много. Обработвам данни. Биотехнологии, ей такива неща. Намесени са корпоративни интереси. Напоследък има голямо компютърно пиратство.
	Тя не повярва и на дума от онова, което й казах.
	— Защо не се заемем с нашите приятели еднорозите? Това беше първоначалната цел да ме повикаш тук, нали?
	— Добре че ми напомни — отвърнах.
	Тя ме пусна и взе от нощното шкафче двата тома. Единият беше „Археология на животните“ на Бъртланд Купър, вторият — „Книга на измислените твари“ на Хорхе Луис Борхес.
	— Нека ти обясня набързо — подхвана жената. — Борхес описва еднорога като плод на въображението, нещо като змейовете и русалките. А Купър не изключва възможността по някое време наистина да е имало еднорози и подхожда към въпроса по-научно. За съжаление и двамата нямат какво толкова да съобщят по темата. Дори змейовете и джуджетата са описани по-добре. Предполагам, че, така да се каже, еднорозите никога не са вдигали много шум. Това е всичко, което открих в библиотеката.
	— Предостатъчно е. Наистина съм ти признателен. А сега имам още една молба. Как мислиш, можеш ли да прочетеш някои от по-интересните части и да ми ги преразкажеш?


	Тя отвори първо „Книгата на измислените твари“. И ето какво научихме:
C>
	Има два вида еднорози: западна разновидност, водеща началото си от Гърция, и китайска разновидност. Те се различават напълно по външен вид и по начина, по който хората ги възприемат. Плиний например описва еднорога на гърците ето така:


	_В тяло той прилича на кон, в глава на елен, в крака на Слон, в опашка на глиган, ръмжи страховито, насред челото има един-единствен черен рог с дължина два лакътя, мълви се, че този див звяр не може да се хване жив._


	Ето какъв обаче е китайският еднорог:


	_Той е с тяло на елен, с опашка на бик и с копита на кон. Късият му рог, израсъл от челото, е от плът, отзад козината му е в пет различни цвята, докато коремът му е кафяв или жълт._


	Разликата е не само във външния вид. Изтокът и Западът не постигат единодушие и по нрава и символиката. Западът смята еднорога за свиреп и кръвожаден. Оттам е и рогът с дължина един метър. И не само това, според Леонардо да Винчи единственият начин да заловиш еднорог е като впримчиш страстите му. Пред звяра слагат млада девица и той е толкова обезсилен от желание, че забравя да напада и вместо това полага глава върху скута й. Значението на рога няма как да остане незабелязано.
	От друга страна, китайският еднорог е свещено животно и носи щастие. Заедно с дракона, феникса и костенурката се числи към Четирите същества, които бдят над човека, и се нарежда най-високо сред Триста шейсет и петте животни, обитаващи сушата. Изключително благ по нрав, еднорогът прави и на мравката път и се храни не с трева, която расте, а само със сено. Живее едно хилядолетие, а посети ли някого, това предвещава раждането на голям мъдрец. И така, четем, че майката на Конфуций се е натъкнала на еднорог, докато е носела в утробата си философа.


	_Седемдесет години по-късно едни ловци убили килин — около рога му още имало малко от панделката, която майката на Конфуций била завързала там. Конфуций отишъл да погледне Еднорога и се разридал, понеже знаел какво вещае смъртта на това невинно тайнствено животно, и в тази панделка било заложено миналото му._


	Килинът се появява отново в китайската история през тринайсети век. Точно преди Чингис хан да нахлуе в Индия, предните му бойни отряди се натъкват насред пустинята на еднорог. Този еднорог е с глава на кон и с тяло на елен. Козината му е зелена и той казва с човешки глас: „Дошло е време да се върнете в царството на своя господар.“


	_След като се допитал, един от сановниците на Чингис хан му обяснил, че това животно е джао-шуй, разновидност на килина. „Четири века воюва великата войска в земите на запад — рекъл сановникът. — Ужасени от кръвопролитията, небесата предупреждават чрез джао-шуй. В името на небесата пощади Империята, а умереността ще бъде възнаградена с безгранична наслада.“ Императорът се отказал от намеренията си за война._


	На Изток — мир и спокойствие, на Запад — войнственост и похот. Въпреки това еднорогът си остава измислено животно, плод на въображението, и може да въплъщава каквато добродетел решите.
	Има обаче един вид морска свиня или кит, наричан нарвал — „морски еднорог“. Той има не точно рог, а по-скоро огромен бивен на горната челюст, щръкнал от върха на главата. „Рогът“ е дълъг средно два и половина метра и е усукан като свредел. Това китообразно животно се среща доста рядко и не присъства в средновековните писания.
	През мезозойската ера е имало и други млекопитаещи, които са приличали на еднорог, но те малко по малко са измрели.
C$
	Жената взе „Археология на животните“ и продължи:
C>
	През мезозойската ера, преди около двайсет милиона години, в Северна Америка съществуват два вида преживни. Първият е цинтетоцерусът, а вторият — кураноцерусът. И двата вида са трироги, макар че единият рог очевидно е бил обособен.
	Цинтетоцерусът представлява нещо средно между пони и елен и е с по един рог на слепоочията и с дълъг бивен във формата на буквата „Y“ на върха на носа. Кураноцерусът е с малко по-валчеста муцуна и с два еленови рога на върха на главата, а също с допълнителен рог, извит нагоре и назад. Като цяло гротескни твари.
	В разреда на млекопитаещите еднорозите и животните с нечетен брой рога се срещат рядко и дори са нещо като отклонение в еволюцията. Иначе казано, те са еволюционни сираци и общо взето, видовете с нечетен брой рога като тези всъщност са измрели и не се срещат по Земята. Дори огромният трирог трицеротопс е изключение сред динозаврите.
	Ако отчетем, че рогата са оръжие за близък бой, третият рог вече е излишен. Както при зъбите на вилиците по-големият брой рога увеличава съпротивата на повърхността, което на свой ред затруднява боденето. Освен това по законите на динамиката има голяма опасност трите рога да се заклещят в предмети от среден обсег и така никой от тях не прониква в тялото на противника.
	В случай че животното се изправи пред няколко противника, трите рога го правят тромаво в движенията и е доста сложно то да извади рогата си от туловището на единия, за да го насочи към другия. Именно тези недостатъци са предопределили залеза на трирогото животно: много по-добър модел са двата или единият рог.
	Предимствата на двата рога се обясняват с двустранната симетрия в тялото на животното. При всички животни, където има равновесие вдясно и вляво, разпределящо силата им в две посоки, се наблюдават съответните модели на растеж и движение. С тази симетрия са белязани носът и дори устата и тя всъщност разделя функциите на две. Пъпът, разбира се, е само един, въпреки че това е атавистична особеност. И обратното, половият член и влагалището вървят заедно.
	Най-важни са очите. И за нападение, и за защита, те действат като диспечерска кула, затова най-полезен е рогът, разположен в непосредствена близост с очите. Най-ярък пример е носорогът, който като цяло си е „еднорог“. Освен това е изключително късоглед и причината е тъкмо единственият рог. Като житейска пригодност носорогът е недъгав. Въпреки този потенциално пагубен недостатък той е оцелял по две несвързани една с друга причини: тревопасен е и тялото му е покрито с плочеста броня. Ето защо не му е нужна защита. Като тяло носорозите приличат на трицеротопсите.
	И все пак, ако се съди от запазилите се изображения, еднорозите са съвсем различни. Те са без броня, напълно беззащитни са, наподобяват елен. Ако освен всичко останало еднорогът е бил и късоглед, този недостатък е щял да бъде пагубен. Нямало е да го спасят дори силно развити сетива като обонянието и слуха. Той е щял да се превърне в лесна плячка за ловците. Пък и не е имал резервен рог, което в случай на злополука е щяло да доведе до тежки последици.
	Друг недостатък на единствения рог е, че той трудно се забива със сила, точно както заради принципите на равновесието резците не могат да разпределят сила, каквато разпределят кътниците. Колкото по-голяма е масата, толкова по-голяма е и устойчивостта, когато се прилага сила. Както личи, еднорозите са страдали от физиодинамични недостатъци.
C$
	— Нямаш равна в обясненията, а? — прекъснах аз жената.
	Най-неочаквано тя се усмихна и прокара два пръста нагоре по гърдите ми.
	— По пътя на логиката — продължи — има само едно, което е могло да спаси еднорога от изчезване. И това е много важно. Имаш ли някакви предположения?
	Преплетох пръсти и помислих малко, но не бях много сигурен.
	— Липса на естествени врагове? — осмелих се да кажа.
	— Браво, позна — отвърна жената и ме млясна по устните. — А сега помисли: при какви условия няма естествени врагове?
	— Ами първо откъснатост. Място, до което не може да стигне никой ловец — предположих аз. — Например високо плато като в „Изгубеният свят“ на Конан Дойл. Или някъде на дълбоко, например в кратер.
	— Супер! — възкликна тя и почука с показалец по сърцето ми. — Всъщност има описан случай на еднорог, намерен точно при такива обстоятелства.
	Да бе, да!


	Жената продължи с обясненията:
C>
	През 1917 година същият този предмет е открит на Руския фронт. Това става през септември, един месец преди Октомврийската революция, през Първата световна война, при правителството на Керенски, точно преди началото на болшевишкия преврат.
	Докато копае окоп на фронтовата линия в Украйна, един руски пехотинец изважда тайнствен предмет. Мята го встрани, решил, че е череп на крава или на лос. Ако черепът си беше останал там, всичко е щяло да приключи и находката е щяла да остане заровена в мрака на историята. По една случайност обаче лейтенантът, на чието подчинение е пехотинецът, бил завършил биология в Петроградския университет. Той забелязва, че черепът е по-особен, и след като се прибира в щабквартирата, го оглежда много внимателно. Стига до заключението, че черепът е на непознато дотогава животно. Свързва се незабавно с декана на Биологическия факултет в университета и го моли да прати научна експедиция. Тя обаче не пристига. По онова време в Русия цари смут. Най-важни са храната, барутът и лекарствата. Комуникациите са спъвани от стачки и е невъзможно до фронта да се добере екип учени. А и да бяха пристигнали, при тези обстоятелства едва ли щяха да проведат експедицията. Руската армия търпи поражение след поражение, фронтът е изтласкван неотклонно назад. Нищо чудно мястото вече да е било на германска територия.
	Самият лейтенант завършва живота си плачевно. През ноември същата година е обесен на телеграфен стълб.
	По същия начин по телеграфната линия между Украйна и Москва са ликвидирани мнозина офицери с буржоазен произход. А лейтенантът просто е завършил биология и изобщо не се е интересувал от политика.
	Въпреки всичко, непосредствено преди болшевишката армия да завземе властта, лейтенантът се сеща да повери черепа на един ранен войник, на когото му предстои да се прибере вкъщи, обещава му, че ще получи голямо възнаграждение, след като достави на декана в Петроград черепа, прибран на сигурно в сандъче. Войникът е изписан от лазарета, но изчаква до февруари следващата година и чак тогава отива в университета колкото да види, че той е затворен за неопределено време. Повечето преподаватели или са прогонени, или са избягали от страната. Няма особена надежда университетът да отвори пак врати. Войникът няма друг избор, освен да се опита да си потърси по-късно парите. Поверява черепа на зет си, който държи в Петроград конюшня, и се прибира в родното си село на около триста километра от столицата на някогашната империя. По неустановени причини войникът така и не отива повече в Петроград, а черепът остава да лежи забравен в конюшнята.
	След това, през 1935 година, се появява отново. Петроград вече е преименуван на Ленинград. Ленин е мъртъв, Троцки е в изгнание, на власт е Сталин. В Ленинград вече никой не язди коне. Някогашният собственик на конюшнята е продал половината от нея, а в другата е отворил магазинче „Всичко за хокея“.
C$
	— За хокея ли? — зяпнах аз от учудване. — През трийсетте години в Съветския съюз?
	— Не ме питай. Само ти преразказвам. Но знае ли човек? Следреволюционен Ленинград е бил много модерен град. Нищо чудно всички там да са играели хокей.
C>
	И така, докато разчиства склада, някогашният собственик на конюшнята се натъква на сандъчето, което зет му е оставил при него през 1918 година. Вътре има писмо до декана на Биологическия факултет в Петроградския университет. В него пише: „Много ви моля, възнаградете добре човека, донесъл предмета.“ Както би могло да се очаква, доставчикът на стоки за хокей отнася сандъчето в университета, който вече се казва Ленинградски, и се опитва да се срещне с декана. Това се оказва невъзможно. Деканът е евреин и след падането на Троцки е заточен в Сибир.
	Но собственикът на конюшнята не е вчерашен. Тъй като не го чака друго, освен до края на дните си да пази черепа на неустановеното животно, без да получи и копейка, той все пак намира друг професор по биология, разказва му всичко от край до край и успява да го убеди да му плати прилична сума. Прибира се с няколко рубли по-богат.
	Професорът оглежда милиметър по милиметър черепа и накрая стига до същото заключение като лейтенанта преди осемнайсет години и по-точно, че черепът не принадлежи на никое от животните, живеещи по Земята, не принадлежи и на животните, за които се знае, че са съществували някога. Като морфология се доближава най-много до елена. Ако се съди по формата на челюстта, черепът явно е на копитно тревопасно с малко по-валчеста глава. И все пак най-съществената разлика между този екземпляр и елена е — внимание! — единственият рог, променил средата на челото.
	Рогът си стои непокътнат. Със сигурност не се е съхранил изцяло, но онова, което се е запазило, е достатъчно, за да се възстанови правият рог с дължина приблизително двайсет сантиметра. Рогът е откършен след третия сантиметър, а в основата диаметърът му е около два сантиметра.
C$
	„Два сантиметра“, повторих си аз наум. Черепът, който бях получил от стареца, беше с вдлъбнатина с диаметър точно два сантиметра.
C>
	Петров — както се казва професорът — събира няколко асистенти и аспиранти и екипът заминава за Украйна — там в продължение на един месец провежда разкопки на мястото, където са били окопите на младия лейтенант. За съжаление учените не откриват подобни черепи. Затова пък се натъкват на доста любопитни факти за областта, известна като Волтафилското плато. То е средно на височина и затова образува един от малкото естествени стратегически участъци в хълмистите равнини. През Първата световна война германската и австро-унгарската войска постоянно влизат в кървави сражения с руснаците, които нападат от всички посоки. През Втората световна война цялото плато е издълбано до неузнаваемост от обстрела, но това е станало години по-късно.
	Онова, което привлича вниманието на професор Петров, е, че костите, намерени при разкопки на Волтафилското плато, се разминават съществено с разпределението на животинските видове в този пояс. Заради това той стига до заключението, че в древността платото е било не възвишение, а кратер, люлка на невиждана флора и фауна. С други думи, изчезнал свят.
	Плато, появило се от кратер, може и да е изпитание за въображението, но се е случило точно това. Отстрани кратерът е опасно стръмен, но през хилядолетията стените се ронят заради неустановени геоложки промени, така че основата се огъва нагоре и се превръща в най-обикновен хълм. Еднорогът, неприспособил се към еволюцията вид, продължава да живее на възвишението, откъснат от всички хищници. Там има изобилие от естествени извори, почвата е плодородна, условията са идилични. Професор Петров представя на съветската Академия на науките откритието си, на което посвещава доклада „Някои съображения за организмите на Волтафилското плато“ — в него привежда общо трийсет и шест зоологически, ботанически и геоложки доказателства в полза на хипотезата си за изчезналия свят. Това става през август 1936 година.
	Докладът е посрещнат на нож. Никой в Академията не гледа сериозно на професора. Той трябва да защити тезата си точно когато в августейшото учреждение се води битка за надмощие между Московския и Ленинградския университет. Ленинградчани не са в добри позиции и заради уж недиалектичния си подход са подложени на яростна критика. Но и без хипотезата, изказана от Петров, има неоспорими веществени доказателства — самият череп. Следващата година екип от специалисти изучава най-внимателно въпросния предмет. Те са принудени да направят извода, че той наистина не е фалшификат и че имат пред себе си истински череп на еднорого животно. В крайна сметка комисията към съветската Академия на науките обявява странния предмет, предизвикал толкова спорове, за спонтанен мутант на Cervidae odocoileus без последици за еволюционния вид и като такъв — за неподходящ за по-нататъшни изследвания. Черепът е върнат на професор Петров от Ленинградския университет.
	След това той чака храбро вятърът на съдбата да смени посоката си и изследванията му да получат признание, но избухналата през 1941 година война между Германия и Съветския съюз разбива всичките му надежди и сломен, той умира през 1943 година. Черепът изчезва през Ленинградската обсада от 1941 година. Ленинградският университет е изравнен със земята от германските снаряди. Унищожено е цялото университетско градче, да не говорим пък за някакъв си животински череп. Така изчезва единственото неопровержимо доказателство за съществуването на еднорога.
C$
	— Значи не се е запазило нищо? — попитах аз.
	— Нищо освен снимки.
	— Снимки ли?
	— Ами да, снимки на черепа. Професор Петров е направил стотина фотографии на черепа, някои от които са оцелели от разрушенията през войната. Пазят се в справочния отдел на библиотеката към Ленинградския университет. Ето, като тази тук.
	Жената ми подаде книгата и посочи черно-бялата репродукция върху страницата. Снимката беше доста мътна, но все пак на нея като цяло личеше формата на черепа. Той беше сниман върху маса с бяла покривка до ръчен часовник — за сравнение, а в средата на челото беше нарисувано кръгче — да се види къде е бил рогът. Явно беше от същия вид както черепа, който ми беше дал старецът. Хвърлих един поглед към черепа върху телевизора. Както беше покрит с тениската, приличаше на заспала котка. Дали да не кажа на жената? Не, тайната е тайна, защото не я разгласяваш.
	— Как мислиш, дали черепът наистина се е изгубил през войната? — попитах аз.
	— Предполагам — рече тя, като намотаваше бретона си върху кутрето. — Ако се вярва на книгата, Ленинград е бил разрушен до основи, а ако отчетем, че районът на университета е пострадал най-силно, сигурно можем да твърдим, че черепът е бил унищожен заедно с всичко останало. Е, да, не е изключено преди началото на сраженията професор Петров да го е пренесъл другаде. Или черепът да се е озовал сред плячката, отмъкната от германските войски… Каквото и да се е случило, оттогава никой не е споменавал да го е виждал.
	Взрях се във фотографията, после затворих шумно книгата. Дали черепът, който беше у мен, не беше именно от Волтафилското плато и от Ленинград? Или беше друг череп на еднорог, изваден от земята на друго място и в друго време? Най-лесно беше да питам стареца. Да му кажа например, така и така, откъде взехте онзи череп. И защо ми го дадохте? Е, би трябвало да се видя със стария шегобиец, когато му занеса разбърканите данни. Щях да го питам тогава. А сега нямаше какво толкова да му мисля.
	Загледах разсеяно тавана с главата на жената върху гърдите си и тялото й, сгушено до мен. Прегърнах я. Изпитвах известно облекчение за черепа на еднорога, но състоянието на мъжествеността ми си оставаше непроменено. Карай. Със или без ерекция, жената продължаваше да рисува замечтано върху корема ми някакви криволици.


>	10.
>	Стената

	{img:strana_na_chudesata_list.png}
	Един облачен следобед отивам при Къщата край Портата и заварвам сянката си да се труди заедно със Стража. Изкарали са на поляната една каруца и сменят дъските по пода и ритлите. Стражът на Портата рендосва дъските, а сянката ми ги заковава на място. Изглежда непроменена от времето, когато сме се разделили. Физически е добре, но движенията й изглеждат спънати. Около очите й са се появили ядни сенки.
	Когато се приближавам, те спират и вдигат очи.
	— Е, какво те води насам? — пита Стражът на Портата.
	— Трябва да обсъдим нещо — обяснявам.
	— Изчакай до следващата почивка — отвръща Стражът и отново се заема с полурендосаната дъска.
	Сянката ми поглежда към мен, сетне продължава работа. Ядосана ми е, усещам го.
	Влизам в Къщата при Портата и сядам на масата, за да изчакам Стража. Масата е отрупана с какво ли не. Само когато точи остриетата ли чисти Стражът? Днес по масата са накамарени мръсни чаши, мляно кафе, изхвърлено от кафеварка, дървени стърготини, пепел от лула. Въпреки това ножовете са подредени по рафтовете върху стената така, че се доближават до естетическия идеал.
	Стражът на Портата ме оставя да чакам. Гледам тавана с ръце, преметнати зад облегалката на стола. Какво правят с толкова много време хората в този Град?
	Звуците на рендето и чука отвън не заглъхват.
	Когато накрая вратата се отваря, вътре влиза сянката ми, а не Стражът на Портата.
	— Не мога да говоря дълго — шушне тя, докато минава бързо покрай мен. — Дошла съм да взема от килера пирони. — Отваря вратата в дъното на стаята, влиза в килера отдясно и се връща с кутийка пирони. — Направо на въпроса — казва едва чуто сянката ми, докато реди пироните. — Първо, трябва да съставиш карта на Града. Но не като разпитваш. Трябва да видиш с очите си всяка подробност. Каквото и да видиш, го нанасяй, колкото и да е дребно.
	— Кога ти трябва? — питам.
	— До есента — казва бързо и отсечено сянката. — Искам и писмен доклад. Особено за Стената. Как е разположена, как минава покрай Източната гора, къде през нея влиза Реката и къде излиза. Разбра ли?
	И без дори да поглежда към мен, сянката изчезва през вратата. Повтарям всичко, което ми е казала. Разположение на Стената, Източната гора, къде влиза и къде излиза Реката. Ще ми дойде добре да съставям карта. Тъкмо ще разгледам Града и ще използвам полезно времето.
	След малко влиза Стражът на Портата. Бърше потта и мръсотията от челото си и сяда тежко на стола отсреща.
	— Е, какво има?
	— Мога ли да се видя със сянката си? — питам аз.
	Стражът на Портата кима няколко пъти. Пълни лулата и я пали.
	— Засега не — казва. — Много скоро е. Сянката е прекалено силна. Изчакай дните да се скъсят. За да няма неприятности. — Той чупи наполовина кибритената клечка и я мята на масата. — За твое добро изчакай — продължава той. — Сближиш ли се прекалено със сянката си, започват неприятностите. Виждал съм го и друг път.
	Не казвам нищо. Стражът на Портата не проявява състрадание. Но аз вече съм говорил със сянката си. Стражът със сигурност отново ще стане непредпазлив.
	Той се изправя. Отива на мивката и мие чашите, като плиска водата.
	— Как е работата?
	— Върви бавно, но се уча — отвръщам аз.
	— Чудесно — казва Стражът на Портата. — Потруди се хубаво. Както обичам да казвам, тяло, което работи зле, и мисли зле.
	Аз слушам как сянката ми кове неуморно пирони.
	— Какво ще кажеш, дали да не се поразходим? — предлага Стражът на Портата. — Искам да ти покажа нещо.
	Излизам подир него навън. След като отиваме на поляната, виждам сянката си. Тя стои на каруцата и намества последната ритла.
	Стражът на Портата прекосява поляната и се запътва към Наблюдателницата. Следобедът е влажен и сив. Откъм запад над Стената се носят ниски тъмни облаци, от които — аха — и ще плисне дъжд. Наквасената от пот риза на Стража се е залепила за едрото му туловище и вони на кисело.
	— Това тук е Стената — казва той и удря с ръка по широката страна на бойниците. — Висока е към шест-седем метра, огражда целия Град. Само пиле може да прехвръкне над Стената. Няма друг вход или изход освен тази Порта. Преди много време е имало и Източна порта, но са я зазидали. Виждаш ли тези тухли тук? Нищо, дори топовно гюле, не може да ги нащърби.
	Стражът на Портата взима една съчка и вещо я оформя на тънък клин.
	— Гледай сега — казва.
	Пъхва дървения клин между тухлите. Той не прониква и на два сантиметра. Стражът на Портата мята дървото и прокарва по тухлите върха на ножа си. Чува се ужасен звук, но следа не остава. Стражът оглежда ножа, после го прибира.
	— Тази Стена е без хоросан — заявява. — Не й е нужен. Тухлите са напаснати съвършено, между тях няма и косъм разстояние. Никой не може и да нащърби Стената. Никой не може да се прекатери през нея. Защото Стената е съвършена. Затова да не ти минава и през ум. Никой не си тръгва оттук. — Стражът на Портата отпуска великанска длан върху гърба ми. — Трябва да изтърпиш. Изтърпиш ли, всичко ще е наред. Никакви притеснения, никакви терзания. Всичко това изчезва. Забрави за сянката. Това е Краят на света. Именно тук свършва светът. Няма къде да отидеш.


	Докато се прибирам към стаята си, спирам в средата на Стария мост и гледам Реката. Мисля си какво ми е казал Стражът на Портата.
	Краят на света.
	Защо съм се отказал от миналото си, за да дойда тук, при Края на света? Какъв завършек ще има всичко това, какво е значението и целта му? Защо не мога да си спомня?
	Нещо ме е повикало тук. Нещо неуловимо. И заради него съм се лишил от сянката и паметта си.
	Реката нашепва в нозете ми. Насред течението е пясъчният нанос и върбите се поклащат, влачат във водата дълги клони. Водата е красиво бистра. Виждам как из камъните палуват риби. Успокоявам се, докато гледам Реката.
	От моста се стига по стъпала до пясъчния нанос. Под върбите чака пейка, наблизо лежат няколко звяра. Често съм слизал на пясъчния нанос и съм предлагал на зверовете корички хляб. В началото се колебаеха, но сега старите и съвсем младите ядат от ръката ми.
	Със задълбочаването на есента бездънните езера на очите им придобиват още по-тъжен оттенък. Листата сменят цвета си, тревите се спаружват, зверовете усещат напредването на един дълъг гладен сезон. А аз се подчинявам на видението им и също познавам тъгата.


>	11.
>	Обличане, диня, хаос

	{img:strana_na_chudesata_kryg.png}
	Часовникът показваше девет и половина, когато жената стана от леглото, събра си дрехите от пода и ги облече бавно и лениво. Аз останах в леглото, изтегнат, със свит и вдигнат лакът, и загледах с крайчеца на окото всяко нейно движение. Тя обличаше дрехите една по една, с плавна грациозност, без излишно суетене, мъчително бавно. Вдигна ципа на полата, закопча от горе на долу копчетата на блузата, накрая седна на леглото, за да си обуе чорапите. После ме целуна по бузата. Много са жените, които се събличат прелъстително, но жени, които знаят как да ти завъртят главата, докато се обличат? Вече напълно облечена, тя прокара ръка през дългата си черна коса. Изведнъж стаята вдъхна нов въздух.
	— Благодаря за вечерята — каза жената.
	— За мен беше удоволствие.
	— Винаги ли готвиш така?
	— Когато не съм много зает с работа — отвърнах аз. — Започне ли въртележката, се задоволявам с огризките. Или се храня навън.
	Тя грабна от кухнята един стол и запали цигара.
	— Аз пък не готвя често. Ужасно потискащо е само като си помисля, че ще се прибера след работа и ще приготвя нещо, което ще излапам за десет минути.
	Докато се обличах, жената извади от дамската си чанта бележник и драсна нещо, после скъса листа и ми го подаде.
	— Телефонът ми — каза тя. — Ако ти се намира излишна храна или търсиш компания, звънни ми. Ще дойда веднага.


	След като тя си тръгна, отнасяйки няколкото книги за млекопитаещи, които да върне в библиотеката, аз отидох при телевизора и махнах тениската.
	Започнах да разсъждавам върху черепа на еднорога. Нямах и грамче доказателства, но не можех да се преборя с усещането, че този тайнствен череп е същият, получил такава известност във Волтафил и Ленинград. Кой знае защо сякаш долавях как от него ме лъха на история. Е, да, разказът още беше свеж в паметта ми и внушението беше силно. Почуках леко по черепа с машата от неръждаема стомана и отидох в кухнята.
	Измих съдовете, после избърсах кухненската маса. Беше време да започвам. Пуснах телефонния секретар, за да не ме безпокоят. Изключих звънеца на вратата и угасих всички лампи освен кухненската. През следващите няколко часа трябваше да насоча усилията си към разбъркването.


	Паролата ми за разбъркване на данни беше „Краят на света“. Това беше заглавието на дълбоко лична драма, чрез която вече изпраните цифрови данни щяха да бъдат пренаредени за компютърна обработка. Когато казвам „драма“, нямам, разбира се, предвид драмите, които показват по телевизията. Тази драма беше много по-сложна, без различим сюжет. Думата е само етикет, използван за удобство. Въпреки това не бях наясно със съдържанието й. Единственото, което знаех, беше заглавието: „Краят на света“.
	Драмата беше разработена от учените в Системата. В продължение на цяла година бях обучаван за калкутех. След като взех изпита в края, те ме държаха две седмици в анабиоза, за да изследват цялостно мозъчните ми вълни, от които беше извлечен нервният център на енцефалографската дейност, „ядрото“ на съзнанието ми. Моделите бяха вкарани в моята парола за разбъркване, после присадени отново в мозъка ми — този път на обратно. Съобщиха ми, че заглавието е „Краят на света“ и че то ще ми служи за парола при разбъркването. Така съзнанието ми беше програмирано наново. То се състоеше от външно, хаотично съзнание, в което като костилка на кайсия беше вместено друго съзнание с ядро концентрирания хаос.
	Не пожелаха да ми кажат нищо повече от това.
	— Не ти трябва да знаеш повече. Подсъзнанието работи по-добре, отколкото ти ще бъдеш някога в състояние. След определена възраст — по наши изчисления след двайсет и осем години — хората рядко изживяват промени в цялостния строеж на съзнанието си. Онова, което обикновено наричаме самоусъвършенстване или съзнателна промяна, оставя само повърхностни следи. Ядрото на съзнанието ти с парола „Краят на света“ ще продължи да действа до последния ти дъх, без да се влияе от нищо. Разбра ли дотук?
	— Разбрах — казах аз.
	— Накратко всички усилия за осмисляне и анализ са като да режеш диня с игли за шиене. Те може и да оставят следи по външната кора, но сладката мека част вътре ще си остане извън обсега им. Затова ние отделяме кората от вътрешността. Срещат се, разбира се, и бездейни души, на които им е приятно да гризат кората. С оглед на това, че могат да се появят непредвидени обстоятелства — продължиха те, — трябва да охраняваме твоята парола-драма, да я защитим от превратностите, от импулсите на повърхностното ти съзнание. Представи си, че ти кажем — твоят Край на света се състои от това и това. Все едно да изрежем кората на динята. Няма да устоиш на изкушението: ще бръкнеш в меката сърцевина и ще я извадиш. И за нищо време херметично затворената извлекаемост на нашата парола-драма ще бъде унищожена. Хоп! И ти вече няма да можеш да разбъркваш данни.
	— Точно затова сега вече сме защитили динята ти с много дебела кора — вметна един от учените. — Изпод кората можеш да извличаш винаги своята драма, защото в крайна сметка това си самият ти. Но никога няма да узнаеш съдържанието й. Тя е потопена в море от хаос, в който влизаш с празни ръце и от който излизаш пак с празни ръце. Схващаш ли?
	— Мисля, че да — отвърнах аз.
	— И още нещо — изрекоха те в напевен хор. — Строго погледнато, може ли човек да има точна, ясна представа за ядрото на съзнанието си?
	— Не знам — признах си.
	— Ние също не знаем — казаха учените. — Сами по себе си такива въпроси са извън рамките на науката.
	— Осланяйки се на опита си, не можем да направим друг извод — заяви един от учените. — Ето защо в този смисъл експериментът е изключително рискован.
	— Експериментът ли? — ужасих се аз.
	— Да, експериментът — повтори като ехо хорът. — Не можем да ти кажем нищо повече.
	После ми дадоха указания как да разбърквам данни: прави го сам, за предпочитане нощем, без да си преял, но и без да си гладен. Прослушай трикратно повторения звуков сигнал, който създава връзката с „Краят на света“ и потапя съзнанието в море от хаос. След това разбъркай цифровите данни.
	Щом ги разбъркам, сигналът за „Краят на света“ се изключва автоматично и съзнанието ми излиза от хаоса. Самият аз няма да помня нищо.
	Обратното разбъркване ставало по същия начин, но в обратен ред. За него да съм прослушал звуковия сигнал за обратно разбъркване.
	Ето каква програма вкараха в мен. Тунел на подсъзнанието ми, вграден точно в средата на мозъка ми. Ни повече, ни по-малко.
	Както би могло да се очаква, при всяко разбъркване ставам напълно беззащитен и подвластен на променливи настроения.
	При прането е друго. Прането гълта усилия, но самият аз мога да се гордея с него. В него участват най-различни способности. Докато при разбъркването няма с какво да се гордея. Не съм нищо повече от съд, който се използва. Някой вкарва в съзнанието ми неизвестно какво и го обработва, а аз нямам и представа какво е то. При разбъркването почти нямам чувството, че мога да се нарека калкутех. Нито пък имам, разбира се, правото да избирам как да преобразувам данните.
	Имам разрешително и за разбъркване, и за пране, но съм длъжен да се придържам само към установения ред. А ако не ми харесва, е, мога да напусна.
	Нямам намерение да се отказвам от работата на калкутех. Въпреки че в Системата ти се бъркат и ти задават въпроси, не знам друго място, където да разполагаш с такава свобода да се изявяваш като калкутех. Пък и заплащането е добро. Ако поработя петнайсет години, ще съм спечелил достатъчно, за да живея до края на дните си като волна птица.


	Пиенето не пречи на разбъркването. Всъщност експертите смятат, че в умерени количества дори помага да се освободиш от нервното напрежение. При мен обаче е част от ритуала да разбърквам данни трезв. През цялото време внимавам. Особено от два месеца, откакто замразиха всякакво разбъркване.
	Взех си студен душ, петнайсет минути играх бърза калистеника и изпих две чаши силно кафе. Отворих личния си сейф, извадих мъничкия касетофон и листа с написаните на машина преобразувани данни и ги сложих на кухненската маса. След това приготвих бележник и цели пет подострени молива.
	Вкарах касетата, сложих си слушалките, после пуснах касетата. Оставих брояча на дигиталната лента да достигне 16, сетне я превъртях на 9, след това напред на 26. Изчаках десет секунди, докато цифрите изчезнат и започне звуковият сигнал. При всяка друга последователност звуците върху лентата се изтриваха сами.
	Лентата — нагласена, чисто новият бележник — отдясно, преобразуваните данни — отляво. Всичко е готово. Включих червената лампичка на охранителната система на вратата на жилището и по всички прозорци, до които можеше да се стигне. Никакви издънки. Пресегнах се да пусна касетофона и щом започна звуковият сигнал, постепенно ме всмука топъл хаос.
F>
	<ме>


		всмука———постепенно   хаос————>


	етсоп ,лангис тяивокувз анчо
F$


>	12.
>	Карта на Края на света

	{img:strana_na_chudesata_list.png}
	Още в деня, след като съм се срещнал със сянката си, се заемам да съставям карта на Града.
	По здрач се качвам на билото на Западния хълм, за да добия цялостна представа. Но Хълмът не е достатъчно висок, от него не се открива панорама, а и зрението ми не е като едно време. Затова усилието не се увенча изцяло с успех. Получавам най-обща представа за Града.
	Той не е нито много голям, нито много малък. Тоест не е толкова огромен, че да не мога да го обхвана, но не е и толкова малък, че да се вижда като на длан. Затова ето какво различавам от върха на Западния хълм: високата Стена е обкръжила Града, а Реката го пресича от север на юг. От вечерното небе Реката е с оловен оттенък. Сега Градът се оглася от ловджийски рог и копита.
	За да определя точните очертания на Стената, накрая ще се наложи да я извървя пеш от край до край. Тъй като мога да излизам навън само в мрачни, облачни дни, трябва да внимавам, когато се отдалечавам много от Западния хълм. Буреносните облаци могат внезапно да се разсеят или от тях може да плисне проливен дъжд. Всяка сутрин моля Полковника да огледа небето. Предвижданията му почти винаги се оправдават.
	— Не се опасявай за времето — казва гордо старият офицер. — Знам посоката на облаците. Няма да те тласна в погрешна насока.
	И все пак небето може неочаквано да се промени, без да го е предвидил дори Полковникът. Винаги си е опасно да тръгнеш пеш.
	Освен това на много места край Стената има гъсталаци, гори и клисури, които я правят непристъпна. Къщите са струпани покрай Реката, където тя тече в центъра на Града, и на няколко крачки от тези квартали пътеките могат да изчезнат внезапно или да бъдат погълнати от къпинак. Тогава нямам друг избор, освен да мина право през тези препятствия или да се върна на пътя, откъдето съм дошъл.
	Започвам проучването от западния край на Града, тоест от Къщата при Портата на запад, и тръгвам по посока на часовниковата стрелка. На север от Портата се простира поле с избуяло чак до кръста диво жито. По пътеките, криволичещи през тревите, почти няма препятствия. Из полето гнездят птици с вид на полски чучулиги, които политват от буренака, за да закръжат из небето в търсене на храна. Наоколо, из това море от треви, обикалят и зверове с глави и гърбини с надеждата да открият ядивни пъпки.
	По-нататък при Стената, на юг, се натъквам на останките на нещо, май на бивши казарми. Най-обикновени двуетажни постройки без украса, в редици по три. Зад тях са струпани къщички. Между постройките има дървета, те са оградени с нисък каменен зид. Всичко е удавено във високи бурени. Наоколо не се вижда никой. Както личи, на полето е имало полигон. Виждам окопи и покрит с плочник плац.
	В тези постройки навремето сигурно са били разквартирувани същите военни, които сега са се изнесли в Официалните резиденции, където е и моята стая. Недоумявам какви превратности са наложили прехвърлянето им на Западния хълм, а казармата е оставена да се руши.
	На изток хълмистото поле завършва и започва Гората. Тя се появява постепенно, тук-там сред преплетените дънери се издигат разклонени храсти, достигащи на височина някъде между раменете и главата ми. Под гъсталака е осеяно със ситни полски цветя. Там, където склонът вече е по-стръмен, дърветата стават повече, по-разнородни и високи. Ако не беше цвъркотът на птиците, който се чува от време на време, всичко щеше да тъне в тишина.
	Тръгвам по тясната пътека между шубраците, а дърветата стават дебели; клоните им по високото са се сплели и образуват нещо като покрив на гората, през който не виждам Стената. Поемам по една пътека на юг обратно към Града, минавам по Стария мост и се прибирам вкъщи.
	И така, есента вече е тук, а аз мога да очертая само съвсем приблизително Града.
	Като цяло местността е разположена от изток на запад и граничи със Северната гора и Южния хълм. Източният склон на Южния хълм се превръща в скали, разпрострели се до основата на Стената. Източно от Града има голяма гора, по-тъмна и гъста от Северната. В тази пустош проникват малко пътища, ако не броим пътеката покрай Реката, която води към Източната порта и свършва при Стената. Както вече ми е казал Стражът на Портата, Източната порта е зазидана плътно и никой не може да мине през нея.
	Реката се спуска на бързей от Източния хребет, минава под Стената, най-неочаквано изниква при Източната порта и тече право на запад през центъра на града под три моста: Източния, Стария и Западния. Старият мост е не само най-древен, но и най-голям и красив. Западният бележи повратна точка в Реката. Там тя завива рязко на юг, но първо се връща малко на изток. При Южния хълм е прокопала дълбока Клисура.
	Реката не продължава на юг под Стената. Вместо това образува при нея Езеро и е погълната от огромна кухина под повърхността. Ако се вярва на Полковника, зад Стената се простира равнина с варовикови молози, които стоят на стража и пазят безбройните жили подпочвена вода.


	Вечер продължавам, разбира се, да разчитам мечти. В шест часа отварям вратата, вечерям с Библиотекарката, после разчитам стари мечти.
	За една вечер разчитам по четири, може би пет мечти. Пръстите ми проследяват чевръсто шевовете светлина като лабиринт, вече знам да извиквам по-ясно образите и ехото. Не разбирам какво е да разчиташ мечти, нито как точно става, но от реакциите на Библиотекарката схващам, че усилията ми се увенчават с успех. Очите вече не ме болят от блясъка на черепите и аз не се уморявам толкова бързо.
	След като приключа с разчитането на даден череп, Библиотекарката го слага на плота, в една редица с черепите, които вече съм разчел същата вечер. На следващата вечер плотът е празен.
	— Бележиш напредък — казва ми тя. — Работата върви много по-бързо от очакваното.
	— Колко общо са черепите?
	— Хиляда, може би две хиляди. Искаш ли да ги видиш?
	Тя ме води в хранилището. То представлява огромна класна стая с редици рафтове и по всеки рафт от край до край са наредени бели черепи на зверове. Това тук е гробище. В него витае леденостуденият дъх на мъртвите.
	— Колко години ще ми отнеме да разчета всички черепи?
	— Не се налага да ги разчиташ всичките — казва Библиотекарката. — Трябва да разчетеш само колкото успееш. Които не разчетеш, ще бъдат разчетени от следващия Тълкувател на мечти. Старите мечти ще спят.
	— Ти и на следващия Тълкувател на мечти ли ще помагаш?
	— Не, тук съм, за да помагам на теб. Такова е правилото. По един помощник на Тълкувател на мечти. Щом престанеш да ги разчиташ, аз също трябва да напусна Библиотеката.
	Не разбирам докрай, но си е логично. Облягаме се на стената и гледаме рафтовете бели черепи.
	— Ходила ли си някога на Езерото на юг? — питам я.
	— Да, ходила съм. Много отдавна. Когато бях малка, майка ми ме е водила на разходка. Повечето хора и не припарват до Езерото, но майка беше различна. Защо питаш за Езерото?
	— Любопитно ми е.
	Жената клати глава.
	— Опасно е. Стой по-надалеч. За какво ти е да ходиш там?
	— Искам да науча всичко за това място. Ако решиш да не ме заведеш, ще отида сам.
	Жената ме гледа вторачено, после въздиша тежко.
	— Добре тогава. Щом не искаш да слушаш, се налага да дойда с теб. Но много те моля, не забравяй, че ме е страх от Езерото. В него има нещо зловещо.
	— Ако отидем заедно и внимаваме, всичко ще бъде наред — уверявам я.
	Тя пак клати глава.
	— Не си виждал никога Езерото. Не знаеш колко е страшно. Водата е прокълната. Примамва хората.
	— Няма да се приближаваме много — обещавам, като я хващам за ръката. — Ще го погледаме отдалече.


	Един мрачен ноемврийски следобед тръгваме към Езерото. Там, където Реката е прокопала Клисурата по западния склон на Западния хълм, пътят остава под гъст шубрак. Налага се да минем от другаде, откъм изток, през далечната страна на Южния хълм. От сутрешния дъжд земята е покрита с листа и те навлажняват всяка наша стъпка. Срещаме два звяра, които ни подминават, като клатушкат безизразно глави.
	— Наближава зимата — обяснява жената. — Храната не достига, животните търсят ядки и горски плодове. Иначе не се отдалечават много от Града.
	След като прекосяваме Южния хълм, вече не се виждат нито зверове, нито път. Продължаваме на запад, през пустеещи ниви и изоставени селища, и до ушите ни достига звукът на Езерото.
	Той е неземен, не прилича на нищо, което съм чувал. Различен е от грохота на водопад, различен е от воя на вятъра, различен е от тътена на земетръс. Може да се опише като пъшкане, издавано от грамадна паст. Понякога тя пъшка, понякога вие. После се дави.
	— Езерото сякаш ръмжи — отбелязвам аз.
	Жената се обръща разтревожена към мен, но не казва нищо. Отмества с ръце в ръкавици надвисналите клони и продължава нататък.
	— Пътеката е много по-непроходима — съобщава. — Не беше такава. Дали да не се върнем?
	— Стигнали сме чак дотук. Нека отидем докъдето можем.
	Продължаваме да вървим още няколко минути по обраслото с храсти мочурище, водени единствено от зловещия зов на Езерото, после най-неочаквано пред нас се открива гледка. Пущинакът изчезва и изниква разпростряла се равна поляна. Реката изниква от Клисурата вдясно, после се разширява и тече към мястото, където стоим. От последния завой в края на поляната водата изглежда много бавна и застинала, станала е тъмно сапфиреносиня и се гъне като змия, глътнала животинка. Това е Езерото.
	Продължаваме покрай Реката към Езерото.
	— Не се приближавай — предупреждава жената и ме подръпва за ръката. — Отгоре водата може да изглежда спокойна, но отдолу има водовъртеж. Вземе ли нещо, Езерото не го връща никога.
	— Колко е дълбоко?
	— Не знам. Само са ми казвали, че става все по-дълбоко и дълбоко. Водовъртежът е като свредел, дълбае дъното. Навремето са хвърляли в него еретици и престъпници.
	— Какво е ставало с тях?
	— Не са се върнали повече. Чувал ли си за пещерите? Под Езерото има огромни пещери, където изгубените се лутат вечно в мрака.
	Всичко наоколо се оглася от стоновете на Езерото, които се извисяват като огромни облаци пара. Те кънтят мъчително от дълбините.
	Жената намира парче дърво с размерите на дланта си и го мята насред Езерото. Дървото се носи известно време по водата, после започва да трепери и е всмукано долу. Не се появява отново на повърхността.
	— Видя ли?
	Сядаме на поляната на десетина метра от Езерото и ядем хляба, който сме донесли в джобовете си. Картината е измамно спокойна. Поляната е извезана с есенни цветя, дърветата пламтят с алени листа, Езерото е огледало. От другата страна има зъбери от бял варовик, увенчани като с калпак от тъмните тухлени висини на Стената. Цари тишина, нарушавана само от стенанията на Езерото.
	— За какво ти е тази карта? — пита жената. — И с карта няма да напуснеш никога този Град. — Тя маха трохите, паднали в скута й, и гледа към Езерото. — Искаш да си тръгнеш оттук ли? — пита тя отново.
	Аз клатя глава. Какво казвам — че не искам да си тръгна или само че не знам дали искам?
	— Просто искам да разбера за Града — отвръщам. — Разположението на земята, историята, хората… искам да знам кой е въвел правилата, какво ни държи във властта си. Искам дори да знам какво се простира отвъд Града.
	Жената клати бавно глава, после се вторачва в очите ми.
	— Няма отвъд — казва. — Не знаеш ли? Ние сме на Края на света. Тук сме за вечни времена.
	Лягам назад и гледам небето. Тъмно и облачно, единственото небе, което ми е разрешено да виждам. От сутрешния дъжд земята под мен е студена и влажна, но миризмата на пръст е свежа.
	От къпинака се вдигат зимни птици, които прелитат над Стената и се отправят на юг. Облаците се носят ниско. Зимата се готви да наложи обсада.


>	13.
>	Франкфурт, врата, хора, които действат сами

	{img:strana_na_chudesata_kryg.png}
	Както винаги съзнанието се завърна при мен постепенно от периферията на зрителното ми поле. Първите неща, поискали да бъдат разпознати, бяха вратата на банята, която изникна далеч вдясно, и една лампа, появила се далеч вляво, после мислите ми малко по малко се насочиха навътре като късове лед, които се носят заедно към средата на езеро. Точно в центъра на зрителното ми поле беше будилникът със стрелки, сочещи десет и двайсет и шест. Будилник, който получих за спомен на една сватба. От ония, изчанчените модели. За да престане да звъни, трябва да натиснеш едновременно червеното копче вляво на часовника и черното вдясно, понеже така, видите ли, се обезвреждал рефлексът да спреш будилника и пак да заспиш. Е, да, за да натисна едновременно лявото и дясното копче, наистина трябваше да седна в леглото с тая чудесия в скута си и дотогава вече бях направил една крачка към будния свят.
	Знам, повтарям се, но будилникът ми беше подарък от една сватба. Вече не помня чия. Навремето, малко преди да навърша трийсет, имах доста приятели. Една година ходех от сватба на сватба. Така се появи будилникът. По своя воля за нищо на света не бих си купил такъв изчанчен будилник. Много съм добър в събуждането.
	Когато погледът ми падна върху будилника, го взех по инерция, сложих го в скута си и натиснах с дясната и лявата ръка червеното и черното копче. Чак тогава се сетих, че будилникът изобщо не е звънял. Не бях спал, затова и не го бях навил.
	Върнах будилника на мястото му и се огледах. В жилището — никакви видими промени. Червената лампичка на охранителната система — все така включена, празна чаша от кафе в края на масата, цигарата на библиотекарката, оставена в чинийка. „Марлборо лайт“ без следи от червило. Сега, като се замислих, жената изобщо не носеше грим.
	Направих нещо като инвентаризация. От петте молива отпред два бяха счупени, два бяха изписани чак до дървото, единият стоеше недокоснат. Бележникът беше запълнен с шестнайсет страници ситни цифри. Средният пръст на дясната ми ръка беше изтръпнал, съвсем леко, както след дълго писане.
	Накрая сравних разбърканите данни с препраните, за да проверя дали редовете под всяко заглавие си съответстват точно както се препоръчваше в наръчника, после изгорих в мивката първоначалния списък. Прибрах бележника в метална кутия и го преместих заедно с касетофона в сейфа. Бях приключил с разбъркването. Изтощен, седнах на канапето.
	Налях си два пръста уиски, затворих очи и го изпих на две глътки. Топлото усещане за алкохол пое надолу по гърлото ми и плъзна по цялото ми тяло. Отидох в банята и си измих зъбите, пийнах вода и използвах тоалетната. Върнах се в кухнята, подострих отново моливите и ги подредих старателно върху поставката. После сложих будилника до леглото и отново включих телефона. Будилникът показваше единайсет и петдесет и седем. Утре разполагах с целия ден. Смъкнах дрехите, пъхнах се в леглото и изключих лампата на нощното шкафче. А сега — дванайсет часа сън, казах си. Цели дванайсет часа. Нека птиците пеят, нека хората отиват на работа. Някъде навън можеше да изригне вулкан, израелски командоси можеха да изтребят цяло палестинско село. Не можех да ги спра. Щях да поспя.
	Отдадох се за кой ли път на любимата си мечта за радостите на пенсионирането от Калкутехия. Щях да имам предостатъчно спестявания, щях да си живея живота с виолончелото и гръцкия. Щях да слагам виолончелото отзад в колата и да се отправям в планината, където да си свиря на воля. Може би щях да си имам и малка китна къща, където да си чета книги, да слушам музика, да гледам на видеото стари филми, да си готвя… И нямаше да е никак зле, ако моята дългокоса библиотекарка ми правеше компания. Аз щях да готвя, тя щеше да яде.
	Докато уточнявах менюто, ме споходи сънят. Изневиделица, сякаш беше паднало небето. Виолончелото, къщичката и готвенето се разнесоха като дим, изоставиха ме отново сам, потънал в непробуден сън.


	Някой беше продупчил със свредел дупка в главата ми и я тъпчеше с нещо като струна. Явно ужасно дълга струна, защото кълбото се размотаваше и размотаваше в главата ми. Аз размахвах ръце, дърпах я, но колкото и да опитвах, струната пак проникваше в мен.
	Седнах и прокарах ръце по главата си. Но нямаше никаква струна. Нямаше и дупки. Звънеше звънец. Звънеше и звънеше, и звънеше. Грабнах будилника, метнах го в скута си и натиснах силно с две ръце червеното и черното копче. Звъненето не спря. Телефонът! Часовникът показваше четири и осемнайсет. Навън беше тъмно. Четири и осемнайсет през нощта.
	Станах и вдигнах слушалката.
	— Ало — казах.
	От другия край на линията не дойде звук.
	— Ало! — изръмжах.
	Пак никакъв отговор. Нито безплътно дишане и приглушено тракане. Ядосах се и затворих. Грабнах от хладилника опаковка прясно мляко и загълтах големи бели глътки, после пак си легнах.
	В четири и четирийсет телефонът иззвъня отново.
	— Ало — казах.
	— Ало — чу се женски глас. — Извинявайте за предния път. Има смущения в звуковото поле. Понякога звукът се изключва.
	— Как така се изключва?
	— Ами така — рече жената. — Звуковото поле излиза от строя. Чувате ли ме?
	— Високо и ясно — потвърдих.
	Беше внучката на чалнатия стар учен, който ми беше дал черепа на еднорога. Момичето в розовия костюм.
	— Дядо не си дойде. А сега звуковото поле започва да прекъсва. Нещо се е объркало. В лабораторията не вдига никой. ИНК-ите са заловили дядо, знам си аз.
	— Сигурна ли сте? Може би се е заплеснал с някой от експериментите и е забравил да се прибере. Изобщо не беше забелязал, че ви е оставил цяла седмица с изключен звук, нали?
	— Не е това. Този път не е. Знам си аз. Нещо се е случило с дядо. Нещо се е объркало. Звуковата бариера явно се е разпаднала и подземното звуково поле е излязло от строя.
	— Моля?
	— Звуковата бариера, специалните аудио-звукови уреди, които не допускат ИНК-ите. Те са проникнали и ние сме изгубили звука. Със сигурност са заловили дядо.
	— Откъде знаете?
	— Не изпускат от мънистените си очички изследванията на дядо. ИНК-и. Семиотехи. Те. Умират си да се докопат до изследванията му. Дори му предложиха сделка, но той само се вбеси. Много ви моля, елате бързо. Трябва да ми помогнете, моля ви.
	Представих си какво е да застана лице в лице с ИНК-ите там долу. Зловещите подземни проходи бяха достатъчни, за да настръхна.
	— Знам, че ще ме помислите за ужасен, но аз работя с изчисления. В договора ми не пише нищо друго. И така си имам достатъчно грижи. Наистина бих искал да помогна, но не ми е работа да се бия с ИНК-и и да спасявам дядо ви. Защо не се обадите на полицията или на властите в Системата? Те са обучени за такива неща.
	— Не мога да се обадя в полицията. Ще се наложи да им кажа всичко. Ако сега се разбере за изследванията на дядо, ще настъпи краят на света.
	— Краят на света ли?
	— Много ви моля — повтори тя. — Помогнете ми. Страх ме е, че няма да успеем да върнем дядо. А след това те ще вземат на мушка и вас.
	— Мен ли? Може би вас, но защо мен? Не знам нищо за изследванията на дядо ви.
	— Вие сте ключът. Без вас вратата няма да се отвори.
	— Изобщо нямам представа за какво ми говорите — казах аз.
	— Не е за телефон. Просто ми повярвайте. Важно е. По-важно от всичко, което сте правили. Наистина! За ваше добро действайте, докато още можете. Докато не е станало твърде късно.
	Не можех да повярвам, че всичко това се случва точно на мен.
	— Добре — предадох се аз, — при всички положения се махнете оттам. Може би е опасно.
	— Къде да отида?
	Упътих я как да стигне до един денонощен супермаркет в Аояма.
	— Чакайте ме на снекбара. До пет и половина съм там.
	— Страх ме е. Като че ли…
	Звукът заглъхна. Изкрещях, но отговор не последва. От слушалката като дим от дуло се носеше тишина. Дали нарушенията в звуковото поле не се разпростираха? Затворих, обух си панталона, нахлузих една фланела. Избръснах се набързо, наплисках се с вода, сресах се. Лицето ми беше шупнало като евтин чийзкейк. Спеше ми се. Много ли исках? Първо еднорози, сега пък ИНК-и — защо точно аз?
	Облякох шушляково яке и сложих в джоба портфейла си, един нож и дребни пари. После се позамислих за миг и омотах черепа на еднорога в две хавлиени кърпи, взех машата и металната каса с разбърканите данни и метнах всичко в сак на „Найки“. Жилището ми със сигурност не беше безопасно. Един професионалист щеше да проникне вътре и да разбие сейфа по-бързо, отколкото изпираш чорап.
	Нахлузих маратонките, едната от които още беше мръсна, и се отправих със сака към вратата. В коридора нямаше жива душа. Реших да не се качвам на асансьора и слязох по стълбището. В подземния паркинг също нямаше никого.
	Беше тихо, прекалено тихо. Ако наистина искаха да ми вземат черепа, би било логично да пратят поне един човек да ме следи. Сякаш ме бяха забравили.
	Качих се на колата, сложих до себе си сака и запалих двигателя. Времето — пет без нещо. Огледах се предпазливо, после излязох от гаража и се отправих към Аояма. Улиците бяха безлюдни, ако не броим такситата и някой и друг камион, разкарващ стока. През няколкостотин метра поглеждах огледалото за обратно виждане — по нищо не личеше някой да кара след мен.
	Странно, всичко да протича толкова добре! Познавах на пръсти номерата на семиотехите и ако бяха намислили нещо, те нямаше да се церемонят толкова. Нямаше да плащат на някакъв смотан инкасатор, на всяка цена щяха да пратят някого да ме дебне. Избираха най-бързите и най-сигурните начини и ги прилагаха безпощадно. Преди две-три години бяха заловили петима калкутехи и им бяха срязали с електрически трион черепите отгоре. В Токийския залив бяха намерени труповете на петима калкутехи без горния край на черепите. Когато се заемеха с нещо, семиотехите хич не си поплюваха. Тук имаше нещо гнило.
	В пет и двайсет и осем спрях на паркинга пред супермаркета в Аояма. Небето на изток изсветляваше. Влязох в магазина, носех и сака. Нямаше почти никого. Един млад продавач в раирана униформа седеше и четеше списание, жена на неопределена възраст купуваше цяла количка консерви и супа на прах. Завих зад щандовете за спиртни напитки и се насочих право към снекбара.
	Там имаше десетина високи стола и младата жена не беше на нито един от тях. Седнах в края и си поръчах сандвич с чаша прясно мляко. Млякото беше толкова студено, че едвам успях да отпия, сандвичът беше размекнат, от ония, увитите в целофан. Задъвках бавно сандвича, като отпивах едвам-едвам от млякото — да ми стигне за по-дълго.
	Загледах се в един плакат с изглед от Франкфурт, закачен на стената. Беше есен, дърветата покрай реката пламтяха от багри. Старец в островърха шапка хранеше лебедите. В единия край имаше огромен стар каменен мост, а в дъното се виждаше камбанарията на катедрала. По пейките седяха хора, всички с палта и якета, жените бяха с шалове на главата. Красива картина като за пощенска картичка. Но от нея ме втресе. Не заради студената есенна сцена. Винаги ме втриса при вида на остри камбанарии.
	Насочих поглед към плаката на отсрещната стена. Младеж с грейнало лице, хванал цигара с филтър и загледан косо някъде в далечината. Странно, моделите по рекламите за цигари винаги гледат така, сякаш не виждат и не мислят нищо.
	В шест часа пълното момиче още не се беше появило. Необяснимо, особено ако отчетем, че не търпяло отлагане. Аз бях тук, къде беше тя?
	Поръчах кафе. Изпих го бавно, без захар.
	Малко по малко купувачите в супермаркета ставаха повече. Домакини, които взимаха хляб и мляко за закуска, студенти, прегладнели след тежка нощ по заведенията, млада жена, стиснала ролка тоалетна хартия, бизнесмен, грабнал три различни вестника, двама застаряващи мъже, влезли направо със стиковете за голф, за да си купят бутилка уиски. Обичам супермаркети.
	Чаках до шест и половина. Качих се на колата и отидох на станция „Шинджуку“. Приближих се до гардероба и обясних, че искам да оставя сака „Найки“. Чупливо е, казах на служителя. Той прикрепи лепенка с надпис „ЧУПЛИВО“ и рисунка на висока чаша. Наблюдавах как слага сака на рафта. После ми връчи бележката.
	Отидох на будката за вестници на станцията. Купих за двеста и шейсет йени плик и марки. Пъхнах вътре бележката от гардероба, запечатах плика, сложих марките и написах адреса на една пощенска кутия. Държах я на името на несъществуваща фирма. Драснах отгоре „БЪРЗА ПОЩА“ и пуснах всичко това в пощенската кутия.
	После се качих на колата и се прибрах. Взех си душ и се свлякох на леглото.


	В единайсет часа ми дойдоха гости. Ако отчетем развоя на събитията, беше крайно време. Въпреки това човек би си помислил, че са могли да натиснат звънеца, преди да се опитат да избият вратата. Не, бяха решили да влязат като метално гюле, така, че подът да се разтресе. Можеха да си спестят усилията и да измъкнат ключа от домоуправителя. Можеха да спестят и на мен тлъстата сума за ремонта.
	Докато гостите ми се бореха с вратата, аз се облякох и пъхнах в джоба си ножа. После за всеки случай отворих сейфа и изтрих каквото беше записано на касетофона. След това извадих от хладилника картофена салата и бира — за обяд. Мина ми през ума да избягам по аварийната въжена стълба на балкона, но чак пък да си правя такъв труд? И да избягах, нямаше да се реши нищо. Да се реши какво? Дори не знаех какъв е проблемът. Трябваше да проверя.
	Нищо освен въпросителни. Доядох си картофената салата, допих си бирата и тъкмо да се оригна, когато металната врата зейна и се стовари с трясък на пода.
	Показа се мъж — не мъж, а цяла канара — в крещяща хавайска риза, светъл панталон, военна кройка на петна смазка, и бели маратонки с размерите на плавници. С бръсната глава, с широк сплескан нос, с врат колкото кръста ми. Клепачите му образуваха нещо като метални капаци над изпъкналите разтопенобели очи. Изкуствени очи, помислих си на мига, после обаче зениците трепнаха и заприличаха на човешки. Мъжът сигурно беше с ръст два метра и с рамене толкова широки, че копчетата на хавайската риза щяха да се пръснат върху гърдите.
	Канарата изгледа съсипаната врата нехайно, все едно е махнал тапата на бутилка вино, после насочи вниманието си към мен. Никакви сложни чувства. Мъжът ме погледна все едно съм поредната брава. Де да бях!
	Непознатият се дръпна и зад него изникна дребен мъж. Беше има-няма метър и половина, слабичък такъв. В светлосиня блуза „Лакост“, бежов панталон от скъп плат и кафяви мокасини. Дали не си беше купил тоалетчето в някой магазин, откъдето пазаруваха децата на новобогаташите? Върху китката му проблясваше златен ролекс, нормален модел, като за възрастни — явно не правеха детски ролекси, — затова часовникът изглеждаше несъразмерно голям, като комуникаторите в „Стар Трек“. Предположих, че е около четирийсетгодишен.
	Канарата не си направи труда да се изуе, направо нахълта в кухнята и се завъртя да издърпа стола отсреща. Дребосъка влезе след него и без да казва и дума, седна. Бабаита стовари тежестта си върху ръба на мивката. Кръстоса ръце, дебели колкото бедра, и впери очи в точка точно над бъбреците ми. Съжалих, че не избягах, докато още можех.
	Дребосъка направо не ме забелязваше. Извади пакет цигари и запалка и ги сложи на масата. „Бенсън енд Хеджес“ и златен „Дюпон“. Ако снаряжението на Дребосъка изобщо беше показателно, външнотърговският дефицит явно беше причинен от чужди държави. Той започна да върти запалката между пръстите си. Как да скучаеш с такива хора!
	Затърсих с поглед пепелника с емблемата на „Будвайзер“, който бях взел от магазина за спиртни напитки, позабърсах го с пръсти и го сложих пред мъжа. Той запали с отсечено движение, присви очи и пусна кръгче дим.
	Не каза и дума, вместо това предпочете да съзерцава запаления връх на цигарата. Ако гледахме филм на Жан-Люк Годар, точно на това място сцената щеше да бъде озаглавена „Il regardiat le feu de son tabac*“. Пак извадих късмет, че филмите на Годар вече не са на мода. Когато върхът на цигарата се превърна в доста дълга пепел, Дребосъка я тръсна с премерено движение и пепелта падна на масата. За него не съществуваха такива глезотии като пепелници.
	[* Той гледаше огънчето на цигарата си (фр.). — Б.пр.]
	— За вратата — подхвана Дребосъка с писклив гласец. — Налагаше се да я разбием. Затова го направихме. Ако искахме, можехме да я отворим по-елегантно. Но не беше необходимо. Дано не останете с лошо мнение за нас.
	— В апартамента няма нищо — казах аз. — Претърсете го и ще се убедите.
	— Да го претърсваме ли? — изпиука ниският мъж. — Да го претърсваме? — Той се почеса по дланта, както стискаше цигарата между устните си. — И за какво ни е да го претърсваме?
	— Е, не знам, но все търсите нещо, щом сте дошли. И сте ми разбили вратата.
	— Не бих казал, че capisce* — отвърна той премерено. — Вие със сигурност грешите. Не искаме нищо. Просто дойдохме да си побъбрим. Нищо повече. Не да търсим и да взимаме. Все пак, ако ми предложите една кока-кола, с удоволствие ще приема.
	[* Разбирам (ит.). — Б.пр.]
	Извадих от хладилника две кутийки кола, които сложих на масата заедно с две чаши.
	— Той едва ли ще пие нещо, нали? — попитах и посочих канарата зад себе си.
	Дребосъка сви показалец и Бабаита пристъпи на пръсти, за да вземе една от кутийките. За килограмите си бе изумително пъргав.
	— След като я изпиеш, му покажи безплатната си демонстрация — рече Дребосъка на Бабаита. — Малко допълнително шоу — поясни той вече на мен.
	Обърнах се и загледах как канарата гълта на един дъх цялата кутийка. После, след като я обърна, за да се увери, че е празна, я стисна между дланите си. Лицето му и не трепна, докато познатата червена кутийка се превръщаше в жалка купчинка метал.
	— Малък фокус, може да го направи всеки — каза Дребосъка.
	После Бабаита хвана с върховете на пръстите си сплесканата алуминиева играчка. Въпреки че този път по устната му затрепка лека сянка, той натроши на парченца метала. Добър фокус, няма що.
	— Може да огъне и монета от сто йени. Малко са хората по земята, които са в състояние да го направят — съобщи като пръв спец Дребосъка.
	Аз кимнах.
	— И ушите ги къса без усилие.
	Аз кимнах.
	— Допреди три години беше професионален борец — обясни Дребосъка. — И си го биваше. Беше млад и бърз. Направо роден за шампион. Но знаете ли какво направи? Контузи си коляното. А в професионалната борба няма как, трябва да си бърз.
	Аз кимнах за трети път.
	— След тази ненавременна контузия се грижа за него. Братовчед ми е все пак.
	— Вие в рода си нямате ли хора със средно телосложение? — поинтересувах се аз.
	— Бихте ли повторили? — подкани Дребосъка, без да сваля очи от мен.
	— Попитах колкото да става разговор — уточних.
	Следващите няколко мига Дребосъка се съсредоточаваше. После метна цигарата на пода и я смачка с обувка. Реших да не коментирам.
	— Наистина трябва да се поотпуснете. Не взимайте толкова присърце всичко. Ако не се отпуснете, как ще проведем краткия си задушевен разговор? — възкликна Дребосъка. — Още сте много напрегнат.
	— Може ли да си взема една бира?
	— Ама разбира се. Защо не! Бирата си е ваша, във вашия хладилник, във вашия апартамент. Нали така?
	— И вратата си беше моя — добавих аз.
	— Оставете я вратата. Мислите прекалено много, нищо чудно, че сте напрегнат. Някаква си тъпа евтина врата. Изкарвате добри пари, трябва да се преместите в жилище с по-качествени врати.
	Извадих бирата.
	Дребосъка си наля кола в чашата, изчака пяната да се слегне и чак тогава отпи. После каза:
	— Не се занимавайте с усложненията. Но първо искам да обясня някои неща. Дошли сме да ви помогнем.
	— Като ми разбивате вратата?
	Ниският мъж тутакси пламна. Ноздрите му се издуха.
	— Пак започвате с тази врата. Казах ли ви да не се занимавате с нея? — натърти той. После се извърна към Бабаита и повтори въпроса: — Казах ли му?
	Канарата кимна.
	— Тук сме, за да покажем добра воля — продължи Дребосъка. — Вие се лутате, затова дойдохме да ви упътим морално. Е, сигурно не е приятно да ви казвам, че се лутате. Може би е по-точно да се каже, че сте объркан. Така по-добре ли е?
	— Лутам се? Объркан съм? — повторих. — Нямам представа. Нямам понятие, нямам врата.
	Дребосъка грабна златната си запалка и я метна с все сила по хладилника, където тя остави вдлъбнатина. Бабаита вдигна запалката от пода и я подаде на собственика й. Всичко се върна в началната си точка, ако не броим вдлъбнатината. Дребосъка си допи колата, за да се успокои.
	— Какво са една-две паянтови врати? Помислете, нещата не са никак розови. Можем да разпарчетосаме за нула време целия апартамент. Да не съм чул и дума повече за вратата.
	Моята врата. Все едно колко е евтина. Не това беше важното. Вратата все пак си значеше нещо.
	— Добре де, няма да се занимаваме с вратата — казах аз. — Заради тази врява ще вземат да ме изхвърлят от блока.
	— Ако някой ви каже и гък, само ми се обадете. На бърза ръка ще го превъзпитаме. Отпуснете се.
	Млъкнах и отпих от бирата.
	— И един безплатен съвет — продължи Дребосъка. — Всеки над трийсет и пет години би трябвало да се откаже от навика да пие бира. Тя е за студенти и за бачкатори. Ще пуснете корем. Изобщо не е изискано.
	Страхотен съвет, няма що. Пак отпих от бирата.
	— Но кой съм аз, че да ви казвам какво да правите? — допълни Дребосъка. — Всеки си има слабости. Аз например пуша и обичам сладко. Особено сладкото ми е голяма слабост. Вредно е за зъбите, води до диабет. — Той запали втора цигара и погледна циферблата на ролекса си. — И така — прокашля се Дребосъка. — Нямаме много време, стига с тези любезности. Поотпуснахте ли се малко?
	— Малко — потвърдих аз.
	— Чудесно. По въпроса — рече Дребосъка. — Както вече казах, целта на посещението ни е да ви помогнем да разсеете объркването си. Има ли нещо, което да не знаете? Хайде, питайте.
	Той направи жест с ръка все едно подканяше да питам каквото ми хрумне.
	— Добре де, кои сте все пак? — видях се принуден да отворя голямата си уста. — Защо сте тук? Какво знаете за случващото се?
	— Умни въпроси — одобри Дребосъка и погледна Бабаита — да засвидетелства и той одобрението си. — Доста умен сте. Не си пилеете думите на вятъра, хващате бика за рогата. — Дребосъка си изтръска цигарата в пепелника. Много мило от негова страна. — Погледнете на нещата в такава светлина. Тук сме, за да ви помогнем. Засега какво изобщо ви вълнува към коя организация се числим? Знаем много. Знаем за професора, за черепа, за разбърканите данни, почти за всичко. Знаем неща, които не знаете дори вие. Следващия въпрос?
	— Добре. Вие ли платихте на инкасатора да открадне черепа?
	— Ама нали ви казах! — възкликна ниският мъж. — Не ни трябва черепът, не ни трябва нищо.
	— Добре, кой го е направил? Кой е купил инкасатора?
	— Това е едно от нещата, които не знаем — отвърна Дребосъка. — Защо не ни кажете вие?
	— Мислите, че знам ли? — възкликнах аз. — Единственото, което знам, е, че не ми трябват тези неприятности.
	— Досетихме се. Не знаете нищо. Използват ви.
	— Защо тогава идвате тук?
	— Както вече казах, посещение на добра воля — рече Дребосъка, като почукваше със запалката по масата. — Решихме да се представим. Може би да пообщуваме, да обменим идеи. Сега е наш ред. Какво според вас става?
	— Искате да изкажа някакво предположение?
	— Хайде. Отпуснете си душата, почувствайте се волна птица, изплачете си болката. Никой няма да ви спре.
	— Добре, според мен вие, момчета, не сте нито от Системата, нито от Фабриката. Имате различен поглед върху нещата. Според мен сте хора, които действат сами и се стремят да разширят територията си. Да изместят Фабриката.
	— Ето на! — обърна се Дребосъка към своя братовчед, великана. — Казвах ли ти аз? Умен си е.
	Бабаита кимна.
	— Изумително умен за човек, който живее в такава дупка. Изумително умен за човек, зарязан от жена си.
	Никой не ме беше хвалил така от цяла вечност. И аз се изчервих.
	— Общо взето, предположението ви е вярно — продължи Дребосъка. — Ще сложим ръка върху изследванията на професора и ще се прочуем. Наясно сме с всички тия информационни войни. Добре сме се подготвили. Разполагаме с пари. Готови сме за действия. Просто ни трябват някои дребни подробности. Това им е хубавото на информационните войни. Много са демократични. Миналото не значи нищо. Оцелява най-умният. Оцелява така, че разбират всички. Ами да, от къде на къде някой ще ми твърди, че точно ние не можем да си вземем парче от баницата? Нима Япония е тоталитарна монополистична държава? Системата е наложила монопол върху всичко под информационното слънце, Фабриката е наложила монопол върху всичко в сянка. Те не знаят какво е това конкуренция. Къде остана свободното предприемачество? Не е честно. Единственото, от което имаме нужда, е професорът… и вие.
	— Защо аз? — учудих се. — Аз съм си най-обикновена работна пчела. Не мисля за друго освен за работата. Ако сте решили да ме вербувате…
	— Вие явно не схващате — прекъсна ме Дребосъка и изцъка. — Не искаме да ви вербуваме. Искаме просто да ви вземем. Следващият въпрос?
	— А, такава ли била работата! — отвърнах. — Я тогава ми кажете нещо за ИНК-ите.
	— За ИНК-ите ли? Умно момче като вас да не знае за ИНК-ите! Или Инфра-нощните капи. Вие капите за приказни герои ли ги мислехте? Те живеят под земята. Спотайват се в метрото и канализацията, хранят се от отпадъците на града, пият промишлена вода. Не се занимават с хора. Ако не броим няколкото работници по поддръжката на метрото, които изчезнаха безследно, хе-хе.
	— Управниците не знаят ли за тях?
	— Знаят, как да не знаят. Държавата не е толкова тъпа.
	— Защо тогава не предупредят хората? Или не прогонят ИНК-ите?
	— Първо — каза той, — това ще хвърли в смут мнозина. Само това оставаше, нали? На хората няма да им хареса, че под краката им гъмжи от ИНК-и. Второ, как ще ги изтребите? Какво ще направите? Ще пратите в канализацията на Токио цялата японска армия ли? ИНК-ите се навъртат около блатото долу. Гледката няма да е от най-приятните. И още нещо, направили са си база недалеч от императорския дворец. Сам разбирате, ходът е стратегически. И при най-малките неприятности изпъплят през нощта и завличат хората долу. В Япония ще настане пълна бъркотия, хе. Прав ли съм? Затова правителството не се занимава с ИНК-ите и ИНК-ите не се занимават с правителството.
	— Но аз смятах, че семиотехите са се сприятелили с ИНК-ите — прекъснах го аз.
	— Слухове. А и да е вярно, това не означава нищо друго, освен че някоя банда на ИНК-ите се е сдушила със семиотехите. Временен съюз, а не траен брак. Няма страшно.
	— Но ИНК-ите не са ли отвлекли професора?
	— И ние чухме нещо такова. Но не знаем със сигурност. Нищо чудно професорът да го е инсценирал.
	— За какво му е да го инсценира?
	— Професорът не се подчинява на никого — уточни Дребосъка, като оглеждаше от различни ъгли запалката. — Той е най-добрият и го знае. Знаят го и семиотехите, знаят го и калкутехите. И професорът просто спекулира с това. Възползва се и може да върши каквото си иска със своите изследвания. В най-скоро време ще направи пробив. И точно тук на сцената се появявате вие.
	— За какво съм му притрябвал? Нямам никакви особени умения. Най-обикновен човек съм.
	— И ние се опитваме да разберем — призна Дребосъка, като подмяташе в ръцете си запалката. — Имаме някои идеи. Но нищо определено. И все пак професорът е проучил всичко за вас. Отдавна готви нещо.
	— Виж ти! Значи чакате да намести последните плочки от пъзела и тогава вече ще имате мен и изследването.
	— Именно — потвърди Дребосъка. — Разбрахме накъде духа вятърът. Фабриката е надушила нещо и е взела мерки. Затова трябва да го направим и ние.
	— Ами Системата?
	— Не, в Системата са мудни. Но им дайте малко време. Те познават наистина добре професора.
	— В смисъл?
	— Навремето той работеше за Системата.
	— Как така за Системата?
	— Ами така, професорът ви е бивш колега. Е, не е работил същото като вас. Беше в Изследователския център.
	— Как така е бил в Изследователския център?
	Ставаше прекалено сложно и аз вече не схващах нищо. Бях в епицентъра, а не разбирах нищо.
	— Тази ваша Система е голяма, много голяма. Дясната ръка никога не знае какво прави лявата. Прекалено много информация, няма как да я следите. Семиотехите не се справят по-добре. Точно заради това професорът напусна организацията и се хвана да работи сам. Знае страшно много. Разбира от психология и от какво ли още не. Точно такива хора наричаме ренесансови. За какво му е притрябвала Системата?
	И аз съм седнал да обяснявам на този човек какво е пране и разбъркване на данни! Именно той беше изобретил техниката! Бях станал за посмешище.
	— Повечето програми за обработка на данни при калкутехите са измислени от професора. Не преувеличавам. Вие сте като пчела работничка, нагълтала се с меда на стареца — обяви ниският мъж. — Сравнението може би не е особено приятно.
	— Не ме мислете мен — казах аз.
	— Веднага щом професорът напусна, на вратата му отидоха да чукат — кои, кои, — момчетата от Фабриката, разбира се. Но той не искаше и да чуе. Каза, че си имал своя нива за оране, с което изгуби много поклонници. Знаеше прекалено много за калкутехите, семиотехите го взеха на мушка. Който не е с теб, е против теб, нали? Затова, след като построи подземната лаборатория на хвърлей от ИНК-ите, професорът остана сам срещу всички. Вие, струва ми се, сте ходили там?
	Аз кимнах.
	— Наистина си е откачен, но иначе е гениален. Никой не може и да припари до лабораторията. Наоколо гъмжи от ИНК-и. Професорът си излиза и си влиза. Пуска звукови вълни, с които да разгонва ИНК-ите. Непробиваема защита. Вие с момичето сте единствените, които сте влизали вътре. Това показва колко сте важен. Затова предполагаме, че професорът ще ви включи в уравнението и ще завърши изследването.
	Аз изсумтях. Започваше да звучи все по-странно. И да му повярвах, пак не можех да му вярвам.
	— Значи твърдите, че всички данни от експериментите, които обработих по молба на професора, са били само примамка, която той ми е сложил?
	— А, не, няма такова нещо — възкликна ниският мъж. Той пак хвърли един поглед на часовника си. — Данните бяха програма. Бомба с часовников механизъм. Щом му дойде времето и — бууум! Това, разбира се, е само наше предположение. Единствено вашият професор знае със сигурност. Е, виждам, че времето ме притиска, затова мисля да прекъснем милия разговор. След това имаме малка среща.
	— Я чакайте, какво се е случило с внучката на професора?
	— Наистина ли се е случило нещо с детето? — попита невинно Дребосъка. — Не знаем нищо. Така де, не можем да държим под око всички. Май си падате по малката сладурана, а?
	— Няма такова нещо — казах аз.
	Е, може би нямаше.
	Без да сваля очи от мен, Дребосъка стана от стола, грабна от масата запалката и цигарите и ги пъхна в джоба си.
	— Мисля, че беше приятно да се запознаем. Но нека споделя една тайна. В момента сме едни гърди пред семиотехите. Въпреки това сме малки и ако те решат да дадат газ, ще ни изпреварят. Трябва да отклоним вниманието им. Capisce?
	— Предполагам — отвърнах аз.
	— Ако бяхте на наше място, с какво щяхте да отклоните вниманието им?
	— Със Системата ли? — започнах да налучквам аз.
	— Ето на! — повтори още веднъж Дребосъка, обръщайки се към Бабаита. — Умен, право в десетката. Казвах ли ти аз? — После отново извърна очи към мен. — Но за целта ни трябва примамка. Без примамка няма да клъвнат.
	— Наистина не съм в настроение да се занимавам с такива неща — побързах да кажа аз.
	— Не ви питаме в какво настроение сте — заяви той. — Бързаме. Е, сега е наш ред да зададем един дребен въпрос. Кое в апартамента ви е най-ценно?
	— Тук няма нищо — отговорих. — Нищо ценно. Само евтинии.
	— Знаем. Но все има нещо, някоя дрънкулка, която не искате да бъде унищожена. Евтин или не, това тук е животът ви, нали?
	— Унищожена ли? — повторих аз. — В какъв смисъл унищожена?
	— Ами… унищожена. Като вратата — каза ниският мъж и посочи нещото, което лежеше, откачено от изкривените панти. — Унищожение.
	— Защо?
	— Унищожение заради самото унищожение. Искате обяснение ли? Защо просто не ни кажете какво не искате да бъде унищожено? За да му окажем подобаващо уважение.
	— Ами видеото — предадох се аз. — И телевизора. Общо взето, са скъпи и съм ги купил току-що. След това колекцията уиски.
	— Друго?
	— Новият ми костюм и коженото яке. Якето като на Американските военновъздушни сили, с кожената яка.
	— Друго?
	— Това е всичко — оповестих аз.
	Ниският мъж кимна. Високият мъж — също.
	Бабаита тутакси се запретна да отваря всички шкафове и гардероби. Намери лоста, с който понякога правя упражнения, и го наклони назад, за да покаже мускули. Много внушително, няма що.
	После го стисна като бейзболна бухалка. Наведох се напред, за да видя какво е намислил. Той отиде при телевизора, вдигна лоста и замахна с все сила към кинескопа.
	Тряяс! Във всички посоки се разлетя стъкло, придружавано от сто лампи, дали на късо.
	— Ей! — извиках аз и скочих на крака, но Дребосъка шляпна по масата — да мълча.
	След това Бабаита вдигна видеото и започна да го удря отново и отново в ръба на някогашния телевизор. Разхвърчаха се копчета, кабелът даде на късо и към тавана като спасена душа се вдигна бял пушек. След като беше окончателно унищожено и видеото, Бабаита метна кутията на пода и извади от джоба си сгъваем нож. Острието се отвори рязко. Бабаита се зае с гардероба ми и започна да прекроява якето и костюма на „Брукс Брадърс“ за близо двеста хиляди йени.
	— Нали казахте, че няма да пипате ценните ми вещи — ревнах аз.
	— Никога не съм казвал такова нещо. Казах само, че ще им засвидетелстваме подобаващо уважение. Винаги започваме от най-доброто. Такъв ни е подходът.
	В подредения ми с много вкус уютен апартамент Бабаита внасяше нов смисъл в думата „унищожение“. Извадих от хладилника още една кутийка бира и седнах да погледам фойерверките.


>	14.
>	Гората

	{img:strana_na_chudesata_list.png}
	Когато става време, си отива и есента. Будя се една сутрин, поглеждам небето и вече знам, че зимата е наблизо. Няма ги високите весели есенни облаци, вместо тях над Западния хребет са надвиснали тежки намръщени валма, наподобяващи вестоносец, донесъл лоша новина. Есента беше посрещната като жизнерадостна, мила гостенка, престоят й беше твърде кратък, заминаването й — твърде рязко.
	Есента отминава и оставя временна пустота, празна безсезонна дупка в годината. Зверовете започват да губят блясъка на козината си, златистия оттенък и малко по малко побеляват. Това предвещава скорошното настъпване на зимата. Всички живи твари в Града свеждат глави, стягат се за вледеняващия сезон. Знаците на зимата обгръщат като невидима кожа Града. Под зловещата тежест всичко — звукът на вятъра, полюшваното на тревата, потракването на токовете по калдъръма в късна доба — става някак далечно. Не ми носи утеха дори водата в Реката, толкова приятна навремето, когато се е плискала по пясъчния нанос. Всичко се затваря в себе си, за да пести сили, застива инстинктивно в своето съвършенство. Зимата е особен сезон, няма друг като него. Отсечените викове на птиците стават тънки и пискливи, понякога в пустотата се чува само плясъкът на крилете им.
	— Тази зима предвещава да бъде особено люта — отбелязва Полковникът. — Личи си по облаците. Ето, виж сам колко са тъмни. — Старият офицер ме води на прозореца и сочи към плътните облаци, яхнали хълмовете. — Всяка година по това време над Западния хребет спира първият талаз зимни облаци. Те са вестоносци на предстоящата свирепа атака. Леките плоски облаци вещаят меко време. Колкото по-плътни са облаците, толкова по-голям студ ще скове. Най-страшни са облаците, които разперват криле като грабливи птици. Появят ли се те, задава се тежка зима. Ето онзи облак например.
	Присвил очи, оглеждам небето над Северния хребет. Колкото и да е далече, различавам облака, който ми е описал старият офицер. Грамаден като планина, той се е разпрострял от край до край над хребета като кръвожадна приказна птица, готова да се спусне от високото.
	— Веднъж на петдесет-шейсет години настъпва убийствена зима — казва Полковникът. — Май си нямаш връхна дреха, нали?
	— Не, нямам — отвръщам аз.
	Имам само лекото памучно яке, което са ми дали след пристигането ми в Града.
	Старият офицер отваря гардероба си и изважда тъмносин шинел. Подава ми го. Шинелът е тежък като камък, вълненият плат е груб на допир.
	— Възголям е, но ще ти свърши работа. Изписах го преди известно време за теб. Става ли ти?
	Обличам шинела. Прекалено широк е в раменете, кройката не е от най-удобните, но иначе ми е по мярка. Както каза старият офицер, ще ми свърши работа.
	— Още ли съставяш картата? — пита Полковникът.
	— Да — потвърждавам. — Има райони, които не познавам, но съм решил да я завърша.
	— Няма да те убеждавам да се откажеш. Това си е твоя грижа, на никого не му е работа да се бърка. Не, няма да кажа, че не е хубаво да я съставяш, но щом е дошла зимата, трябва да прекратиш ходенето в Гората. Неразумно е да се отдалечаваш от населените места, особено през зимата. Знаеш, Градът не е голям, но пак можеш да се изгубиш. По-добре остави картите за пролетта.
	— Ясно — отвръщам. — Кога настъпва зимата?
	— Настъпва със снега. Първите снежинки са знак, че зимата вече е тук. Щом снегът по пясъчните наноси из Реката се стопи, зимата си отива.
	Докато пием сутрешното кафе, гледаме облаците над Северния хребет.
	— И още нещо важно — подхваща пак Полковникът. — Стой надалеч от Стената и от Гората. Зиме те придобиват страховита сила.
	— Защо Гората? Какво има там?
	— Нищо — отвръща след кратък размисъл старият военен. — Нищо. Поне нищо, от което да имаме нужда. За нас Гората е ненужна територия.
	— В нея живее ли някой?
	Старият офицер вдига колелото на печката и изважда пепелта. После нарежда няколко подпалки и въглища.
	— От довечера май ще се наложи да започнем да палим печките — казва той. — Дървата за огрев и въглищата идват от Гората. Да, а също така гъбите, чаят и други хранителни продукти. В този смисъл Гората ни е полезна. Но нищо повече. Освен това в нея няма нищо.
	— Значи в Гората живеят хора, които си вадят хляба, като копаят въглища и събират дърва за огрев и гъби?
	— Да, там живеят хора, но не са много. Носят в Града въглища, дърва за огрев и гъби и в замяна им даваме зърно и облекло. Има място, където всяка седмица се прави тази размяна, но я осъществяват само строго определени хора. Забранени са всякакви други отношения с Жителите на Гората. Те не припарват до Града, ние не припарваме до Гората. Те живеят съвсем различно от нас.
	— В смисъл?
	— Във всякакъв смисъл са различни от нас — казва офицерът. — Но е неразумно да се интересуваш от тях. Те са опасни. Могат да ти повлияят. Още не си се изградил като човек тук. И докато не укрепнеш, те съветвам да се пазиш от такава опасност. Гората не е нищо повече от гора. Напиши върху картата просто „Гора“. Разбра ли?
	— Разбрах.
	— Освен това Стената. През зимата най-опасна е Стената. Главно през зимата Стената откъсва напълно Града. Непроницаема е и ни обгражда неумолимо. Стената вижда всичко, което става вътре в нея. Прави каквото правиш, но внимавай да не се доближаваш до Стената. Длъжен съм да повторя: още не си укрепнал. Имаш съмнения, имаш противоречия, имаш съжаления, слаб си. За теб най-опасното годишно време е зимата.


	Въпреки това, преди да е дошла зимата, трябва да се престраша и да навляза още по-навътре в Гората. Скоро ще стане време да занеса, както съм обещал, картата на сянката си. Тя ме е помолила изрично да проуча Гората. Щом го направя, картата ще бъде готова.
	Облакът над Северния хребет застива, вдига криле, навежда се напред, сякаш готов да връхлети върху Града. Слънцето залязва. Мрачно е, с облаци — бледо покривало, през което светлината се процежда и се сляга. За очите ми, които са по-малко от очи, този сезон носи облекчение. Отминали са дните на медно ясно небе. Вече няма да духа своенравен ветрец, който да отнесе облаците.
	Навлизам по пътя покрай Реката в Гората с намерението да проникна навътре, като се движа успоредно на Стената, за да не се загубя. Така ще отбележа и очертанията на Стената около Гората.
	Оказва се, че не е лесно. Някъде по средата на пътя има дълбоки падини, където земята се спуска стръмно надолу. Стъпвам внимателно, но пак попадам в гъст къпинак. В размекнатата пръст ми е трудно да вървя, другаде паяците са намятали паяжини, за да хванат като в мрежа лицето и ръцете ми. Под надвисналите огромни клони Гората тъне в мрак, сякаш съм на дъното на океан. По земята като опасна кожна болест са плъзнали коренища.
	Понякога ми се струва, че в гъсталака се чува движение.
	Но след като се отдалечавам от Стената и навлизам в дъбравата, пред мен се разгръща тайнствен, тънещ в спокойствие свят. Просмукана с дъха на живота, който усещаме сред дивата природа, Гората ми носи избавление. Как изобщо е възможно това тук да е минно поле от опасности, за каквито ме е предупредил Полковникът? Тук дървета, растения, мънички твари са вплетени в жива тъкан без шев и без край — във всеки камък, във всяка буца пръст долавяш нерушим ред.
	Колкото повече се отдалечавам от Стената и навлизам в Гората, толкова по-силни са тези впечатления. Не след дълго се стопяват всички оттенъци на несретата, а самите очертания на дърветата, багрите на листата стават някак си по-меки, птичите песни — по-продължителни и лениви. По поляните, из ветреца, който се промушва навътре сред дърветата, ги няма мрака и напрежението, които съм долавял по-близо до Стената. Защо духът тук е толкова различен? Може би със силата си Стената внася смут? Или местността е такава?
	Колкото и приятна да е тази разходка навътре в Гората, не дръзвам да се отдалеча от Стената и да я изгубя от поглед. Навляза ли още по-навътре в Гората, ще загубя всякаква ориентация. Няма пътеки, няма жалони, които да ме направляват. Крача по-умерено.
	Не срещам никакви горски жители. Не виждам следи от стъпки, нито предмети с форма, придадена им от човешка ръка. Вървя уплашен, в очакване. Може би не съм навлязъл достатъчно навътре. Може би те ме избягват умело.


	На четвъртия-петия ден от проучването излизам на място, където Източната стена завива рязко на юг и се натъквам на малка поляна. Тя представлява открито пространство, разпростряло се на ветрило от чупката на Стената. Колкото и да е необяснимо, поляната не е докосната от гъстата непроходима гора наоколо. Просмукана е със спокойствие, каквото не откриваш другаде в близост до Стената, ведрост, каквато съм срещал само навътре в Гората. Земята е застлана с тучен тревен килим, горе през върхарите на дърветата се е прорязало небе като от пъзел.
	В единия край на полянката се извисява зидана основа, на която навремето е имало постройка. От основата се разбира, че стените на сградата са били иззидани особено старателно и точно. Проследявам разположението на помещенията и откривам три непреходни стаи, а също нещо, което според мен е било кухня, баня и антре. Мъча се да разбера защо толкова навътре в Гората са построили къща, защо тя е била изоставена напълно.
	Зад кухнята има останки от каменен кладенец. Обрасъл е с трева. Дали са го изкопали самите хора, живели в къщата?
	Сядам, облягам се на кладенеца и се взирам в небето. Откъм Северния хребет подухва вятър, който разклаща клоните на дърветата наоколо. По небето пъпли натежал от влага облак. Вдигам яка и го гледам как отминава бавно.
	Над развалините на къщата е надвиснала Стената. Никога в Гората не съм се доближавал толкова до нея. Направо ми спира дъхът. Тук, на тази мъничка полянка в Източната гора, докато седя облегнат на стария кладенец, докато слушам звука на вятъра и гледам Стената, осмислям докрай думите на Стража на Портата: „Стената е съвършена.“ Съвършено творение. Възправя се, както се е възправяла, откакто свят светува. Като облаците горе, като Реката, врязала се в земята.
	Стената е прекалено величествена, за да бъде нарисувана на карта. Тя не е застинала. Пулсът й е напрегнат, извивките — безподобни. С всяка нова гънка ликът й се променя до неузнаваемост. Невъзможно е да я пресъздадеш точно върху хартия. Усещам колко безплодни са опитите ми да го направя в скицника.
	Затварям очи, за да подремна. Вятърът се носи на все по-шеметна вихрушка, но дърветата и Стената предлагат закрила от студа. Мисля си за своята сянка. Мисля си за картата, за която ме е помолила. Не остава много време.
	На картата й липсват точност и подробности. Навътре Гората е почти бяло петно. Но зимата е на прага. Все по-рядко ще имам възможност да навлизам навътре. На скицата съм нарисувал най-общо очертанията на Града, включително местата на ориентирите и на сградите. Вписал съм фактите, които съм научил.
	Не е сигурно, че Стражът на Портата ще ме пусне да се доближа до сянката си, нищо че е обещал среща, щом дните станат по-къси и сянката ми е по-слаба. Сега, с наближаването на зимата, тези условия като че ли са изпълнени.
	Все така със затворени очи си мисля за Библиотекарката. Натъжен съм, а не мога да разбера откъде идват тези чувства.
	Виждам се с Библиотекарката всеки ден, а празнотата в мен си остава незапълнена. Разчитам в Библиотеката стари мечти. Жената седи до мен. Вечеряме заедно. Изпращам я до тях. Говорим за много неща. А ето че скръбта ми се разраства, задълбочава се. Каквато и да е загубата, с всяка наша среща тя става по-голяма. Това е кладенец, който няма запълване. Тъмно е, непоносимо тъмно.
	Предполагам, че тези чувства са свързани със забравени спомени. Търся в Библиотекарката някаква връзка. В себе си не откривам нищо. Загадката не се разсейва. Собственият ми живот изглежда немощен, несигурен.
	Отърсвам се от разбърканите мисли и търся съня.


	Когато се будя, виждам, че е почти вечер и температурата е паднала рязко. Треперя. Загръщам се в шинела. Когато се изправям и изтръсквам тревата по себе си, по бузата ме докосват снежинки. Поглеждам нагоре. Облаците са ниско, сгъстява се страховит мрак. Бавно, на талази се сипят едри снежинки. Зимата е дошла.
	Преди да тръгна назад, поглеждам още веднъж крадешком Стената. Под брулените от снега небеса тя изглежда по-величествена, по-съвършена от всякога. Докато се взирам в нея, усещам, че й те са се втренчили в мен. „Какво правиш тук? — сякаш питат. — Какво гледаш?“
	Въпроси, на които нямам отговори. Краткият сън на студа е изпил цялата топлина вътре в мен и след него в главата ми се носят размити форми. Дали не съм заел чуждо тяло? Всичко е толкова смазващо тежко, толкова мъгляво.
	Хуквам през Гората към Източната порта, решен да не поглеждам повече към Стената. Чака ме дълъг път. От миг на миг мракът става все по-плътен. Губя равновесие. Спирам отново и отново, за да събера сили и да продължа нататък, да изстискам от нервите си вкочанеността. Усещам допира на нощта. Чувам звука на ловджийския рог в Гората. Той преминава през съзнанието ми, без да оставя следа.
	Накрая излизам от Гората на брега на Реката. Земята е облечена в пустота. Без луна, без звезди, всичко е превзето от фъртуната. Чувам ледения звук на водата, вятъра, който се носи присмехулно през дърветата отзад. Колко ли още до Библиотеката? Не помня. Единственото, което помня, е пътят покрай Реката, който води все нататък и нататък. Върбите се поклащат в здрача, вятърът горе плющи. Аз вървя ли, вървя, но не виждам края.


	Жената ме слага да седна пред печката и долепва длан до челото ми. Дланта й е като лед. Иде ми да я избутам, но не мога да вдигна ръка. Направя ли го, ми се гади.
	— Вдигнал си температура — казва жената. — Къде, по дяволите, си ходил?
	Установявам, че не мога да отговоря. Нямам думи. Дори не разбирам какво ме пита.
	Жената донася няколко одеяла и ме омотава с тях. Лежа край печката. Ръката й ме докосва по бузата. Не искам жената да си ходи. Не мога да определя дали мисълта е моя, или е долетяла от някакъв отломък от паметта. Загубил съм толкова много неща. Ужасно уморен съм. Усещам, че се нося, че малко по малко се отдалечавам. Оборен съм от чувството, че се разпадам, че части от мен се отдалечават. Коя ли част от мен мисли това?
	Жената ме държи за ръка.
	— Поспи си хубаво — чувам я да казва от някакво място отвъд далечната тъмнина.


>	15.
>	Уиски, изтезания, Тургенев

	{img:strana_na_chudesata_kryg.png}
	Бабаита не остави и една-единствена несчупена бутилка. Нито една бутилка от колекцията ми уиски. От доста време продавачът на спиртни напитки в квартала беше мой човек и ми доставяше всички вносни марки уиски с отстъпка, затова бях натрупал огромни запаси. Но тях вече ги нямаше.
	Канарата започна от две бутилки „Уайлд Търки“, сетне се пренесе на бутилка „Къти Сарк“ и на три „А. У. Харпърс“, след това унищожи два „Джак Даниъл“-а, бутилките „Фор Роузис“ и „Хейг“, а за накрая си остави пет-шест бутилки „Чивас Рийгъл“. Трясъкът беше оглушителен, но още по-страшна беше миризмата.
	— Напивам се само като седя тук — отбеляза възхитен Дребосъка.
	Не можех да направя нищо друго, освен да се облакътя на масата и да гледам как в мивката се трупа купчина натрошено стъкло. През цялото време Бабаита си свирукаше. Не се сещах коя е мелодията, ако изобщо имаше такава. Първо висока и писклива, после ниска и груба, звучеше по-скоро като стържене на лък на цигулка. Скрибуцането беше безумно.
	Бабаита не пропускаше нищо в безсмисленото унищожение. За тях може и да имаше смисъл, но за мен — не. Той преобърна леглото, раздра дюшека, разбърка гардероба, изсипа чекмеджетата на бюрото върху пода, изтръгна от стената климатика. Преобърна боклука, после се нахвърли на дрешника със спалното бельо, като междувременно трошеше всичко, изпречило му се на пътя. Бърз и оправен.
	След това се премести в кухнята: чинии, чаши, кафеварка, електроуреди.
	Ние с Дребосъка отидохме да седнем във всекидневната. Изправихме преобърнатото канапе, което, странно, беше извадило късмета да си остане без драскотинка, и седнахме на срещуположните странични облегалки. Канапето наистина беше много удобно, много моден модел — бях го купил на сметка от един приятел оператор, който насред шеметната си кариера в рекламата взе, че се ядоса нещо и отиде да се усамоти в затънтения Нагано. Много лошо, че се ядоса така, но не и за канапето, с което благодарение на всичко това се бях сдобил. И не беше никак изключено то все пак да подлежи на спасяване.
	Въпреки шума, който Бабаита вдигаше, никой от другите в блока не дойде да провери какво става. Е, да, почти всички на етажа бяха несемейни и през деня ходеха на работа — факт, който очевидно не беше убягнал на гостите ми. Тези типове тук си бяха главорези, но това не означаваше, че са тъпи.
	От време на време ниският мъж си поглеждаше ролекса, сякаш да провери как напредва акцията, а Бабаита продължи обиколката на задължителното унищожение, без да прави и едно-единствено излишно движение. Беше толкова прилежен, че и да исках, нямаше да успея да укрия и молив. Въпреки това, както в началото беше оповестил и Дребосъка, те всъщност не търсеха нищо. Просто ми показваха, че не си поплюват.
	Защо ли?
	За да убедят някого другиго, че обръщат внимание на дребните неща?
	И кой можеше да бъде този някой друг?
	Допих бирата и оставих празната кутийка на масичката. Бабаита се беше добрал до храната: във всички посоки се разхвърчаха сол, брашно и ориз, десетина замразени скариди, телешко филе, сметанов сладолед, масло екстра качество, трийсетсантиметрова опаковка бит хайвер, домашният ми доматен сок, които нападаха по линолеума като метеорити, пикиращи по асфалт.
	След това Бабаита грабна хладилника и го събори с вратата напред върху пода. Кабелът даде на късо и се отскубна сред дъжд от искри. Кой ли електротехник щеше да повярва? Заболя ме сърцето.
	После унищожението спря точно толкова внезапно, както и беше започнало. Без „ако“, „и“ и „но“: разрушението беше прекратено в миг, а Бабаита застана много нехайно на рамката на вратата между кухнята и всекидневната.
	Колко ли време му беше отнело да опустоши напълно и толкова изискано жилището ми? Петнайсет минути, трийсет минути? Някъде там. Петнайсет бяха твърде малко, трийсет пък бяха твърде много. Но колкото и време да му беше отнело, гордостта, с която Дребосъка си гледаше ролекса, идваше да подскаже, че Бабаита се е справил достатъчно бързо. Както при маратонските бягания и при ролките тоалетна хартия трябва да има някаква мярка — за сравнение.
	— Както личи, ще ви се отвори доста чистене — каза ми Дребосъка.
	— И ще се охарча здравата — допълних.
	— Парите не са важни. Това тук е война. Никой няма да спечели война, ако спира, за да изчислява цената.
	— Това не е моята война.
	— Все едно чия е. Все едно е и чии са парите. Това е то войната.
	Дребосъка се изкашля в бяла носна кърпа, огледа я и чак тогава я прибра в джоба си. Както обичам да казвам, никога не се доверявайте на мъж, който носи носна кърпа. Едно от многото основни правила, основаващи се на предразсъдъците.
	— А сега слушайте — подхвана вече сериозно Дребосъка, — малко след като си тръгнем, ще наминат от Системата — да ви засвидетелстват уважението си. Не се притеснявайте, разкажете им за нас. Кажете, че сме проникнали с взлом и сме преобърнали всичко, защото сме търсели нещо. Оплачете се, че сме питали къде е черепът, но вие не сте знаели нищо за никакъв череп. Разбрахте ли? Няма как да се изпуснете за нещо, за което не знаете, и да дадете нещо, което не е у вас. Дори и да ви изтезават. Затова ще си тръгнем с празни ръце, както и дойдохме.
	— Да ме изтезават ли? — задавих се аз.
	— Никой няма да се усъмни в думите ви. Те и не знаят, че сте ходили при професора. Засега знаем само ние. Затова няма да ви навредят. Калкутех като вас, с такова примерно поведение? Ами да, нямат друг избор, освен да ви повярват. Ще решат, че сме от Фабриката. И че трябва да предприемат нещо. Обмислили сме всичко.
	— Да ме изтезават ли? — задавих се още веднъж. — Как така да ме изтезават?
	— Ще разберете много скоро — увери ме ниският мъж.
	— Ами ако пропея пред ония в Централата? Просто се сетих да питам.
	— Не изглупявайте. Вашите ще ви направят на сол. Не преувеличавам. Сам помислете. Ходили сте по работа в лабораторията на професора, а не сте предупредили Системата. Нарушили сте забраната да се разбъркват данни. И още по-лошо, допуснали сте професорът да ви използва в експериментите си. Мислите, че ще им хареса ли? Вие, моето момче, си играете с огъня.
	Лицата ни се срещнаха от двата края на канапето.
	— Имам въпрос — казах аз. — Какво ще спечеля, ако сътруднича на вас и излъжа Системата? Изобщо не ви знам кои сте. Каква е ползата за мен?
	— Много просто — изчурулика Дребосъка. — Знаем прекрасно в какво сте се забъркали, но ви оставяме жив. Организацията ви и не подозира в какво положение сте изпаднали. А ако научат, сигурно ще решат да ви очистят. Според мен е много по-добре да заложите на нас.
	— Рано или късно Системата ще научи за положението, както се изразихте вие. Не знам какво е това положение, но там не са вчерашни.
	— Дори и да е така — отвърна Дребосъка. — Но вие говорите за по-нататък. А аз ви говоря за сега. Ако всичко върви по план, ние с вас междувременно ще решим въпроса. Ето го вашия избор, ако изобщо търсите такъв. Нека го кажа по друг начин: като в шахмата е. Ако ви обявят шах, преминавате в отстъпление. И докато се опитвате да се спасите, вашият противник може да сгреши. Всеки греши, дори най-умните играчи.
	Дребосъка си погледна отново часовника, после се обърна към Бабаита и щракна с пръсти. Канарата примига, оживя като включен робот. Вдигна брадичка, метна се на канапето и застана така, все едно е стена, разделяща помещението. Не, не стена, разделяща помещението, а по-скоро киноекран в лятно кино. Затули с туловището си лампата на тавана и хвърли върху мен бледа сянка както навремето, в началното училище, когато всички държаха парчета опушено със свещ стъкло, за да гледат слънчевото затъмнение. Било е преди четвърт век. Вижте къде се озовах след четвърт век.
	— А сега се опасявам, че се налага нещата да станат малко неприятни — подхвана пак Дребосъка. — Е, сигурно ще решите, че са повече от неприятни. Но не забравяйте, правим го за ваше добро. Не че искаме. Правим го, защото нямаме избор. Свалете панталона.
	Подчиних се. Сякаш и аз имах избор.
	— Застанете на колене.
	Коленичих. Стори ми се странно, че го правя, както съм по тениска и боксерки, но нямах много време за размишления, защото Бабаита се наведе и ми изви китките на кръста. После стисна здраво между краката си глезените ми. Движенията му бяха много плавни. Всъщност не се чувствах вързан, но когато се опитах да се размърдам, ме прониза остра болка. Бях обездвижен като патица на стрелбище.
	През това време Дребосъка намери ножа на Бабаита. Отвори седемсантиметровото острие, сетне го прокара през пламъка на запалката си. Малкият нож не приличаше на смъртоносно оръжие, но очевидно не беше и евтина играчка от сергия. Беше достатъчно остър, за да те накълца на парчета. Човешкият плод винаги е узрял за белене.
	След като стерилизира острието, Дребосъка го остави да поизстине. После смъкна надолу боксерките ми за ластика и оголи члена ми.
	— Сега ще ви заболи малко — каза той.
	Буцата въздух колкото топка за тенис отскочи от стомаха ми и заседна на гърлото. По носа ми избиха капчици пот. Треперех. С това темпо никога нямаше да получа ерекция.
	Но не, този тип не направи нищо на члена ми. Само го стисна до смърт, после взе още топлото острие и го плъзна по корема ми. Права като прокарана с линия черта, шестсантиметрова водоравна рана, на два сантиметра под пъпа ми.
	Опитах се да си глътна стомаха, но заклещен между Бабаита, който ме стискаше отзад за кръста, и между Дребосъка, който ме държеше за члена, не можех да се помръдна и на милиметър. От всяка пора по тялото ми бликна студена пот. После, миг след операцията, бях разтърсен от пронизваща болка.
	Дребосъка избърса с хартиена салфетка ножа и го сгъна. Бабаита ме пусна. Белите ми боксерки ставаха червени. Бабаита донесе от банята хавлиена кърпа и аз я притиснах до раната.
	— Седем шева и ще бъдете като нов — сложи ми диагноза Дребосъка. — Ще ви остане белег, но няма да се вижда. Съжалявам, че бяхме принудени да го направим, но ще живеете.
	Махнах хавлиената кърпа и погледнах раната. Не беше много дълбока, но все пак видях розовата плът.
	— Вече ще тръгваме. Когато се появят вашите от Системата, им покажете този малък образец на необуздано насилие. Обяснете им, че когато не сте пожелали да ни кажете къде е черепът, направо сме полудели. Но другия път целите ни може и да не са толкова възвишени и тогава вече ще полудеете вие, хе-хе. Предайте им, че сме го казали. При всички положения не сте знаели нищо, затова не сте ни казали нищо. А ние сме решили да проверим. Схващате ли? Стига да поискаме, знаем как да се справим. Скоро, ако ни остане време, може би ще ви покажем отново.
	Седях свит и притисках кърпата до корема си. Не ме питайте защо, но останах с впечатлението, че е по-добре да им играя играта.
	— Значи все пак вие сте пратили онзи клетник, инкасатора? — изпелтечих. — Пратили сте го нарочно, за да скрия онова нещо.
	— Умно, умно — заяви ниският мъж. — Погрижете се главата ви да работи и занапред и може би ще отървете кожата.
	След тези думи двамата ми гости си тръгнаха. Не се налагаше да ги изпращам. Металната ми врата с обезобразена рамка беше отворена за целия свят.


	Смъкнах окървавеното бельо и го метнах в боклука, после навлажних малко марля и измих кръвта по раната. При всяко движение ме пронизваше болка. Ръкавите на тениската също бяха наквасени с кръв, затова изхвърлих и нея. После намерих сред дрехите, нахвърляни по пода, тъмна тениска, по която кръвта нямаше да личи толкова, чифт боксерки и широк панталон.
	След трийсет минути, като по часовник, дойдоха трима от Централата. Единият, онзи умник, младокът за свръзка, който беше идвал и друг път да взима обработени данни, беше издокаран в обичайния официален костюм, бяла риза и вратовръзка на банков чиновник. Другите двама бяха облечени като хамали. Въпреки това изобщо не приличаха на банков чиновник и на хамали. Очите им шареха, всяко тяхно движение беше напрегнато.
	И те не почукаха, преди да влязат в жилището, и не си направиха труда да се изуят. Двамата хамали веднага тръгнаха да оглеждат стаите, а банковият чиновник се зае да ме разпитва. Записваше си фактите с автоматичен молив в черен бележник. Както му обясних, с взлом в жилището ми са проникнали двама души, които са поискали някакъв череп. Аз не съм знаел нищо за никакъв череп, те са се разбеснели и са ми разрязали стомаха. Смъкнах си гащите. Чиновникът огледа тутакси раната, но не каза нищо.
	— Череп ли? Какъв череп?
	— Нямам представа — отвърнах. — И аз искам да разбера.
	— Наистина ли не знаете? — продължи да ме разпитва с непроменен глас банковият чиновник. — Много е важно, затова помислете добре. По-късно няма да можете да премените показанията си. Семиотехите не предприемат нищо, ако не са сигурни. Щом са дошли да търсят в жилището ви череп, явно са имали основания да смятат, че държите тук череп. Няма дим без огън. Освен това този череп явно е бил достатъчно ценен, щом са дошли да го търсят. При тези очевидни факти не е за вярване, че не знаете нищо.
	— Щом сте толкова умен, защо не ми обясните каква е тая история с черепа? — подканих аз.
	— Ще проучим случая — увери ме банковият чиновник, като почукваше с автоматичния молив по бележника. — Най-подробно, а вие знаете колко подробно проучва Системата. Мислете му, ако се установи, че сте скрили нещо. Нали го осъзнавате?
	Казах му, че го осъзнавам. Не знаех какво ще излезе от всичко това, но те също не знаеха. Все пак не сме ясновидци.
	— Подозирахме, че семиотехите са намислили нещо. Мобилизират се. Но не знаем какво ще предприемат, затова не сме наясно и какво е вашето място във всичко това. Не знаем и какъв е този череп. Но след като започнат да постъпват и други доказателства, можете да бъдете сигурен, че ще се доберем до истината. Винаги го правим.
	— И какво се очаква от мен?
	— Внимавайте много. Отложете всякаква работа, която имате. Вижте дали няма да забележите нещо необичайно. Ако изникне нещо, свържете се незабавно с мен. Телефонът работи ли още?
	Вдигнах слушалката и чух сигнала. Двамата главорези явно бяха решили да не се занимават с телефона.
	— Работи.
	— Добре — каза той. — Не забравяйте, ако се случи нещо, колкото и незначително да е то, се свържете незабавно с мен. И през ум да не ви минава да се опитвате да решавате нещата сам. И да криете нещо. Тези типове не си поплюват. Следващия път няма да се отървете само с драскотина.
	— С драскотина ли? На това тук драскотина ли му викате?
	След като огледаха жилището, хамалите дойдоха да докладват:
	— Претърсихме всичко педя по педя — рече по-възрастният. — Не са пропуснали нищо, проверили са навсякъде. Пипали са професионално. Семиотехи.
	Човекът за свръзка кимна и помощниците му излязоха. Останахме само двамата с него.
	— Ако са търсели единствено черепа — започнах да разсъждавам аз на глас, — защо ми разкъсаха дрехите? Как ще скрия там череп? Ако изобщо е имало череп де.
	— Били са професионалисти. Професионалистите отчитат всички възможности. Може би са търсели ключ, в случай че сте скрили черепа в банков трезор. Ключ, който може да се пъхне навсякъде.
	— Така е — казах.
	Наистина си беше така.
	— Между другото, ония негодници от Фабриката правили ли са ви предложение?
	— Предложение ли?
	— Да, предложение. Да се хванете на работа при тях например. Предложение за пари, за постове.
	— И да са направили, не съм го чул. Просто си искаха черепа.
	— Чудесно — рече мъжът за свръзка. — Ако ви направят предложение, забравете го. Само това оставаше, да играете разни игри. Научи ли Системата, че сте се сдушили с тях, ще ви открием, където и да сте, и ще ви унищожим. Това не е празна закана. Системата — това е държавата. Няма нещо, което да не можем да направим.
	— Ще го имам предвид — отвърнах.


	Щом останах отново сам, си повторих всичко част по част. Както и да редях най-важните подробности, те не ме отвеждаха никъде. Ключов в загадката беше професорът и онова, което той правеше. Ако не разберях какво е намислил, нямаше да разбера нищо. А нямах и най-бегла представа какво се върти в старата му глава.
	Единственото, което знаех със сигурност, беше, че съм допуснал да предам Системата. Научеха ли — а в най-скоро време те щяха да научат, — с мен беше свършено точно както беше любезен да изтъкне и онзи умник, моят банков чиновник за свръзка. Нищо че ме бяха принудили да излъжа. Системата беше известна с това, че не правеше изключения.
	Докато обмислях положението, раната пак ме заболя. Я по-добре да отида до болницата. Повиках по телефона такси. После нахлузих обувките. Когато се наведох да ги завържа, ме заболя ужасно, имах чувството, че ще се разцепя на две.
	Оставих апартамента широко отворен — сякаш имах друг избор — и слязох с асансьора. Зачаках таксито зад живия плет при входа. Часовникът ми показваше един и половина. Два и половина часа, след като беше започнало дербито по разрушаването. Много дълги два и половина часа.
	Покрай мен минаваха домакини с пазарски пликове от супермаркета, над които стърчаха праз лук и бяла ряпа. Усетих, че им завиждам. На тях не им бяха изтърбушили хладилниците и не им бяха разпорили коремите. Праз лук, бяла ряпа и оценките на децата — всичко им беше наред. Никакви черепи на еднорози, никакви тайни шифри и програмиране на съзнанието. Нормален делничен живот.
	Сетих се за замразените скариди, телешкото и доматения сос по пода в кухнята. Може би до довечера трябваше да ги изям. За да не се развалят. Ден година храни. Лошото беше, че не ми се ядеше.
	Пощальонът пристигна с малък червен автомобил и пусна пощата по кутиите при входа в блока. Някои кутии поеха тонове поща, други не поеха почти нищо. Пощальонът не се и докосна до моята. Дори не я погледна.
	При пощенските кутии имаше фикус в керамична саксия, пълна с клечки от сладолед и угарки. Фикусът изглеждаше точно толкова изнемощял, колкото се чувствах аз. Явно всеки, минал покрай клетото растение, си беше излял яда върху него. Не знам откога беше тук. Сигурно съм го подминавал всеки ден, но изобщо не го бях забелязал, докато не ме наръгаха с нож в корема.


	След като лекарят прегледа раната ми, първото, което ме попита, беше как съм успял да се порежа така.
	— Посдърпахме се — за жена — обясних аз.
	Не измислих нищо друго.
	— В такъв случай трябва да съобщя в полицията — заяви лекарят.
	— В полицията ли? Не, сам си бях виновен, пак добре, че раната не е дълбока. Не можем ли да минем без полиция, много ви моля.
	Лекарят замърмори и се засуети, но накрая се предаде. Проми раната, би ми две-три инжекции, после донесе игла и конец. Сестрата ме гледаше подозрително, докато залепваше върху шевовете плътен слой марля, след това намота около кръста ми нещо като гумен бандаж — да държи превръзката. Почувствах се смешен.
	— Избягвайте физическо натоварване — предупреди лекарят. — Никакъв секс и силен смях. Карайте по-спокойно, четете книга и утре елате пак.
	Благодарих, платих и се прибрах. С големи мъки и усилия подпрях вратата на рамката, после, както ми беше наредил лекарят, легнах на онова, което преди ми беше легло, с „Рудин“ на Тургенев. Всъщност ми се четяха „Пролетни води“, но къде ти ще ги намеря в разхвърляното жилище. Пък и, ако наистина се замисли човек, романът „Пролетни води“ не е чак толкова по-добър от „Рудин“.
	Станах от леглото и отидох в кухнята, където затърсих из купчината натрошени бутилки в мивката. Там, под острите като копия парчета стъкло, намерих дъното на „Чивас“, което, общо взето, си стоеше непокътнато и в което имаше няколко пръста безценна кехлибарена течност. Вдигнах дъното на бутилката срещу светлината и тъй като не забелязах парчета стъкло, се престраших да използвам възтоплото уиски като медицинска сестра край леглото си.
	Вече бях чел „Рудин“, но преди цели петнайсет години, още в университета. Този следобед, докато го препрочитах, — както бях омотан в бандаж и си пиех уискито в леглото, отново почувствах симпатия към главния герой Рудин. Почти никога не се отъждествявам с героите на Достоевски, но всички в старовремските романи на Тургенев са жертва на обстоятелствата и аз веднага се поставям на тяхно място. Имам слабост към несретниците. Собствените ти недостатъци те карат да се отнасяш снизходително към недостатъците на другите. Не че героите на Достоевски не пораждат патос, но техните слабости са такива, че не ги възприемаш като недостатъци. И понеже стана дума за това, недостатъците при героите на Толстой са толкова епични, извънгабаритни и застинали, че приличат на декор.
	Дочетох „Рудин“ и метнах книгата с меки корици върху онова, което навремето беше библиотека, после се върнах при купчината стъкло в мивката, за да потърся още скрито някъде по шишетата уиски. В дъното на камарата зърнах малко „Джак Даниъл“, измъкнах го и се върнах в леглото заедно с „Червено и черно“ на Стендал. Какво да кажа? Явно бях в настроение за литература от отминали времена. Днес, в наши дни, кой от младите ще седне да чете „Червено и черно“?
	Какво от това! Аз пък се отъждествявах и с Жулиен Сорел. Най-големите недостатъци в характера му се бяха циментирали още по времето, когато той е на петнайсет години, факт, заради който ми стана още по-симпатичен. Откъдето и да го погледнеш, си беше трагедия всички тухли в сградата на живота ти вече да са си на мястото на такава крехка възраст. Все едно да се залостиш в тъмница. Да се зазидаш между стените и да няма къде да отидеш освен при собствената си участ.
	Стени.
	Свят, ограден отвсякъде със стени.
	Затворих книгата и след като се сбогувах с последния пръст „Джак Даниъл“, насочих мислите си към образа на света, ограден отвсякъде със стени. Представих си го без всякакво усилие. Много висока стена, много широка порта. Мъртвешка тишина. И аз между стените. Ако не броим това, сцената беше мъглява. Подробностите от света изглеждаха сравнително ясни, но в същото време всичко около мен тънеше в мрак и беше размазано. И някъде от неясните далечни разстояния ме викаше глас.
	Беше като сцена от филм, от исторически блокбъстър. Но кой? Не „Ел Сид“, не „Бен Хур“, не „Спартак“. Не, сцената явно беше сътворена от подсъзнанието ми.
	Тръснах глава, за да изчистя съзнанието си от образа. Бях ужасно уморен.
	Стените със сигурност олицетворяваха ограниченията в живота ми. Тишината беше останала от срещата ми с изключения звук. Размазаният образ на света наоколо показваше, че въображението ми е изправено пред близка криза. Гласът, който ме викаше, вероятно беше момичето в розово.
	След като подложих халюцинацията на бърза, бегла психоанализа, отворих отново книгата. Но вече не можех да се съсредоточа. Помислих си, че животът ми си е едно нищо. Кръгла нула. Пустош. Какво бях постигнал през живота? Нищо. Нямах дом. Нямах семейство. Нямах приятели. Нямах врата на жилището. Нямах и ерекция. Много скоро нямаше да имам и работа.
	Докато лежах, щастливата мечта за гръцкия език и виолончелото започна да се изпарява. Останех ли без работа, можех да забравя, че ще си живея живота. А ако Системата ме подгонеше до края на света, кога щях да намеря време да запаметявам неправилните гръцки глаголи?
	Затворих очи и въздъхнах тежко, после се върнах към „Червено и черно“. Било каквото било. И да си изгубил нещо, каквото и да предприемеш, не можеш да си го върнеш, не можеш да върнеш нещата, не можеш да отидеш назад.


	Нямаше и да забележа, че е станало вечер, ако около мен не се беше промъкнал Тургенево-Стендаловият мрак.
	Държах краката си нависоко и сигурно затова болката в корема ме беше поотпуснала. Вътре в раната понякога туптяха глухи басови тактове, но аз просто ги заглушавах. Мисълта за болката отминаваше.
	Часовникът показваше седем и половина, но аз не изпитвах глад. След деня, който бях преживял, човек би си помислил, че ще ми се прияде нещо, но аз трепвах дори при мисълта за храна. Не си бях доспал, коремът ми беше разпорен, жилището ми беше изтърбушено. Нямаше място за апетит.
	Докато гледах всевъзможните отломъци наоколо, си представих как в близко бъдеще светът се превръща в бунище, затрупан от собствения си боклук. Научнофантастичен роман, който бях чел. Е, жилището ми изглеждаше така. Накъсан на парчета костюм, счупени видео и телевизор, парчета саксия, огънат лампион, стъпкани грамофонни плочи, доматен сос, изтръгнати кабели на тонколони… романи на Джоузеф Конрад и Томас Харди, напръскани с мръсна вода от ваза, срязани гладиоли в памет на падналия в боя кашмирен пуловер с петно мастило „Пеликан“ върху ръкава… Все безполезни боклуци.
	Щом умрат, микроорганизмите се превръщат в нефт, щом бъдат повалени, огромните дървета стават на въглища. Докато всичко тук си беше чист, неподправен боклук, от който нямаше да се получи нищо. В какво ще се превърне едно натрошено видео?
	Върнах се в кухнята, за да се опитам да спася още няколко глътки уиски, но не успях да открия никъде пословичната последна капка. Беше заминала в канализацията, в света на ИНК-ите.
	Докато ровех из мивката, си порязах на едно стъкло пръста. Загледах го, докато кръвта се стичаше капка по капка върху етикета на едно от уискитата. Какво е след истинска рана някакъв си порязан пръст? Никой досега не е умирал от порязан пръст.
	Оставих кръвта да тече и да капе. Кървенето не даваше признаци, че ще спре, затова накрая сложих отгоре хартиена кърпичка.
	Наоколо като шрапнели след минохвъргачен обстрел се търкаляха празни кутийки от бира. Наведох се да взема една — металът беше топъл. Казах си: по-добре топли капки бира, отколкото никакви капки. Затова пренесох в леглото празните кутийки и продължих да чета „Червено и черно“, докато вадех от всяка кутийка последните няколко милилитра. Имах нужда от нещо, с което да разсея напрежението и да си почина. Много ли исках? Идеше ми да заспя и да не се будя, докато светът не се завърти заедно с Майкъл Джексън около оста си.
	В девет без нещо в пущинака, в който се беше превърнал домът ми, при мен дойде сънят. Метнах на пода „Червено и черно“, изключих лампата и се свих на кълбо, за да поспя. Като зародиш насред опустошението.


	Но само за два часа. В единайсет пълното момиче в розовия костюм ме разтресе за раменете.
	— Събуди се, моля те. Много те моля! — извика то. — Сега не е време да спиш — заудря ме момичето с юмруци. — Моля те. Ако не станеш, ще настъпи краят на света.


>	16.
>	Началото на зимата

	{img:strana_na_chudesata_list.png}
	Събуждам се сред познати миризми, които ми действат успокояващо. В леглото си съм, в моята стая. Но имам чувството, че всичко е леко променено. Сцената сякаш е пресъздадена по памет. Петната по тавана, следите по мазилката на стените, дребни подробности.
	Навън вали леденостуден дъжд. Чувам го как блъска по покрива, как се стича по земята. Звукът може да идва и отстрани на леглото, и от цял километър.
	Виждам, че Полковникът седи при прозореца, както винаги, с изправен гръб, и без да се помръдва, гледа дъжда. Какво толкова има да му гледа?
	Опитвам се да вдигна ръка, но тя отказва да се помръдне. Опитвам се да кажа нещо, но от устата ми не излиза глас — не мога да изкарам въздуха от белите си дробове. Тялото ми е непоносимо тежко, изцедено. Единственото, което успявам да направя, е да насоча очите си към стария офицер, при прозореца. Какво ли се е случило с мен? Опитвам се да си спомня, но главата ми бумти от болка.
	— Зима — казва Полковникът, като почуква с пръст по стъклото на прозореца. — При нас е дошла зимата. Сега вече разбираш защо вдъхва такъв страх.
	Кимвам едва-едва.
	Да, точно зимата ме е наранила. Тичам от Гората към Библиотеката.
	— Доведе те Библиотекарката. С помощта на Стража на Портата. Ти стенеше от високата температура, беше плувнал в пот. Завчера.
	— Завчера ли?…
	— Да, спа непробудно цели два дни — казва старият офицер. — Притеснихме се, че няма да се събудиш никога. Нали те предупредих да не ходиш в Гората?
	— Извинявай.
	Полковникът пълни с черпака една паница супа от тенджерата, къкреща на печката. После ме слага да седна в леглото и пъха зад гърба ми възглавница. Тя е твърда и скърца от тежестта ми.
	— Първо хапни — подканя той. — Щом искаш, ще се извиняваш после. Яде ли ти се?
	— Не — казвам аз.
	Трудно ми е дори да си поемам въздух.
	— Тогава само това. Трябва да го изядеш. Три лъжици, не повече. Моля те.
	Зелената супа е ужасно горчива, но аз успявам някак да преглътна трите лъжици. Усещам как напрежението в тялото ми се топи.
	— Много по-добре — казва Полковникът и връща лъжицата в паницата. — Супата не е приятна на вкус, но ще изкара отровите от тялото ти. Хайде, поспи още. Щом се събудиш, ще се чувстваш много по-добре.


	Когато се будя, навън вече е тъмно. Силният вятър блъска заедно с дъжда по прозорците. Старият офицер седи до леглото ми.
	— Как се чувстваш? Малко по-добре ли?
	— Да, много по-добре от преди — отвръщам. — Колко е часът?
	— Осем вечерта.
	Премествам се, за да стана от леглото, но още съм замаян.
	— Къде отиваш? — пита Полковникът.
	— В Библиотеката. Имам да разчитам мечти.
	— Не можеш да направиш и пет крачки, малък глупчо! — кара ми се той.
	— Но аз трябва да работя.
	Полковникът клати глава.
	— Старите мечти могат и да почакат. Библиотекарката знае, че трябва да почиваш. Библиотеката няма да бъде отворена.
	Старият офицер отива при печката, налива си чаша чай и се връща при леглото ми. Вятърът блъска по прозореца.
	— Доколкото виждам, си се увлякъл по Библиотекарката — отбелязва Полковникът. — Не искам да ти се бъркам, но докато бълнуваше от температурата, я викаше. Няма нищо срамно в това. Всички младежи се влюбват.
	Нито потвърждавам, нито отричам.
	— Тя се притеснява много за теб — продължава той, като отпива от чая. — Трябва да ти кажа обаче, че такава любов май не е много разумна. Предпочитам да не ти го казвам, но съм длъжен.
	— Защо да не е разумна?
	— Защото Библиотекарката не може да отвърне на чувствата ти. Никой няма вина. Нито ти, нито тя. Не можете да го промените точно както не можете да обърнете течението на Реката.
	Разтърквам бузите си с две ръце.
	— За духа ли говориш?
	Старият офицер кима.
	— Аз имам дух, а Библиотекарката — не. Колкото и да я обичам, съдът ще си остане празен. Така ли?
	— Точно така — отвръща Полковникът. — Твоят дух може вече и да не е какъвто е бил едно време, но Библиотекарката изобщо не притежава дух. Аз също. Никой тук не го притежава.
	— Но ти си безкрайно добър към мен. Грижиш се да не ми липсва нищо, бдиш над леглото ми, докато съм болен, без да спиш. Това не са ли признаци на грижовния дух?
	— Не. Добротата и грижовният дух са различни неща. Добротата е въпрос на възпитание. На повърхностни обноски, на придобит навик. За разлика от духа. Духът е по-дълбок, по-силен и според мен много по-непостоянен.
	Затварям очи и се опитвам да събера разпилените си мисли.
	— Доколкото разбирам — подхващам, — губиш духа си, когато умре сянката ти. Вярно ли е?
	— Да.
	— Щом, както твърди Библиотекарката, нейната сянка е мъртва, това означава ли, че тя не може да си върне никога духа?
	Полковникът кима.
	— Гледал съм данните й в Кметството. Няма грешка. Сянката й е умряла, когато Библиотекарката е била на седемнайсет години. Погребана е в Ябълковата градина, какъвто е обичаят. Библиотекарката може и да помни. Въпреки това момичето е било лишено от сянка още преди да осъзнае света, затова не е наясно какво е да имаш съзнание, дух. Различно е в сравнение с човек като мен, който е изгубил сянката си късно през своя живот. Ето защо аз долавям движенията на духа ти, а Библиотекарката — не.
	— Но тя помни майка си. И майка й е имала дух. Това има ли някакво значение?
	Полковникът разбърква чая в чашата, после отива бавно.
	— Няма — отвръща той. — Стената не оставя нищо на случайността. Стената знае какво да направи с всички, които имат дух, знае как да ги претопи или да ги прокуди. Съдбата на майка й явно е била такава.
	— Значи излиза, че любовта е нещо, свързано с духа?
	— Не искам да те виждам разочарован. Градът е силен, а ти си слаб. Поне това би трябвало да си научил досега.
	Старият офицер гледа вторачено празната си чаша.
	— След време духът ти вече ще бъде без значение. Той ще си отиде, а заедно с него ще си отидат и усещането за загуба, цялата скръб. Любовта също няма да е от значение. Ще остане само животът. Спокойният, ненарушаван от нищо живот. Ти си привързан към момичето и според мен то също е привързано към теб. Не очаквай нищо повече.
	— Странно — казвам аз. — Все още имам дух, но понякога го губя от поглед. О, рядко го губя от поглед. Убеден съм обаче, че той ще се върне, и ме крепи именно тази убеденост.


	След това слънцето не показва дълго лика си.
	Когато вече нямам температура, ставам от леглото и отварям прозореца, за да подишам чистия въздух навън. Мога да се изправя на крака, но още два дни нямам сили. Не мога да натисна дори ръчката на вратата. Всяка вечер Полковникът носи още от горчивата зелена супа заедно с овесени ядки. И ми разказва истории, спомени от някогашни войни. Не отваря повече дума за момичето и Стената, аз също не се осмелявам да питам.
	На третия ден взимам за малко от него бастуна и се разхождам дълго около Официалните резиденции. Докато вървя, чувствам тялото си леко и неуправляемо. Може би е от температурата, но едва ли е само от нея. Зимата е придала на всичко наоколо тайнствена тежест, само аз изглеждам чужд човек за този похлупил ме свят.
	От склона на Хълма, където се намират Официалните резиденции, се вижда западната половина на Града: Реката, Часовниковата кула, Стената и съвсем в далечината на запад — Портата. Слабите ми очи зад тъмните очила не различават повече подробности, макар и да имам чувството, че в зимния въздух Градът се вижда по-ясно.
	Спомням си за картата, която трябва да предам на своята сянка. Вече е готова, но нали бях прикован към леглото, пропуснах с близо седмица уречения ден. Сянката ми сигурно се тревожи за мен. Или може би съвсем се е отчаяла. Тази мисъл ме потиска.
	Моля Полковника да ми даде чифт работни ботуши.
	— Сянката ми е с тънки летни обувки — обяснявам. — Сигурно ще има нужда от такива ботуши, когато се застуди.
	Махам стелката на единия ботуш, скривам картата и връщам стелката на място. Отивам отново при Полковника.
	— Стражът на Портата не е човек, на когото се доверявам. Нали ще имаш грижата сянката ми да получи ботушите?
	— Разбира се — отговаря той.
	Връща се, преди да се е свечерило, и заявява, че е предал лично ботушите на моята сянка.
	— Твоята сянка е разтревожена за теб.
	— Как изглежда? — питам.
	— От студа е започнала да се смалява. Но е с бодър дух.


	Вечерта на десетия ден, след като вдигнах температура, успявам да сляза в подножието на Западния хълм и да отида в Библиотеката.
	След като бутам вратата и я отварям, ме лъхва застиналият спарен въздух в сградата, по-застинал и спарен, отколкото го помня. Вътре не свети и стъпките ми кънтят в мрака. Огънят в печката е угасен, кафеварката е студена. Таванът е по-висок от преди. По плота се е слегнал прах. Библиотекарката я няма никъде. Няма човешко присъствие.
	Понеже нямам какво да правя, сядам на дървената пейка. Чакам да дойде жената. Щом вратата не е заключена, а тя не беше заключена, значи Библиотекарката ще се появи. Продължавам да бдя, но от нея — ни вест, ни кост. Времето извън Библиотеката е спряло. Аз съм сам тук, на края на света. Пресягам се и не докосвам нищо.
	Помещението е натежало от зимата, всичко в него е като здраво заковано. Крайниците ми олекват. Главата ми се разширява и се свива по своя воля.
	Ставам от пейката и включвам осветлението. После загребвам от кофата въглища, напълвам печката, запалвам ги с клечка кибрит и отново сядам. Кой знае защо, от светлината стаята изглежда още по-мрачна, от огъня в печката в нея става още по-студено.


	Може би дълбая прекалено надълбоко. Или леката вкочаненост, която още усещам в тялото си, ме е примамила да поспя. Когато вдигам очи, пред мен стои жената. Жълтата прах на светилната е разпростряла зад нея ореол, забулила е силуета й. Жената е в синьото палто, прибрала е косата си под яката. Мирише на зимния вятър.
	— Мислех, че няма да дойдеш — казвам. — Чакам те.
	Жената изплаква кафеварката и слага на печката да се топли вода. После вади косата си изпод яката и си сваля палтото.
	— Значи си мислил, че няма да дойда? — пита ме.
	— Не знам — отвръщам. — Просто ми се стори така.
	— Ще идвам, докато имаш нужда от мен.
	То се знае, че имам нужда от нея. Ще имам нужда, въпреки че при всяка среща усещането за загуба се задълбочава.
	— Разкажи ми за сянката си — моля я. — Може би съм я срещал в стария си свят.
	— Да, възможно е. Помня как веднъж ми каза, че може би сме се срещали и преди.
	Жената сяда пред печката и се взира в огъня.
	— Бях на четири години, когато ми отнеха сянката и я пратиха оттатък Стената. Тя живееше в света отвън, аз пък живеех тук. Не знам коя е била там, знам само, че изгуби връзка с мен. Щом навърших седемнайсет години, сянката ми се върна, за да умре в Града. Сенките винаги се връщат, — за да умрат. Стражът на Портата я погреба в Ябълковата градина.
	— Тогава ли стана жителка на Града?
	— Да. Остатъците от духа ми бяха погребани заедно с моята сянка. Ти каза, че духът е като вятъра, но май ние сме като вятър. Не знаем нищо, просто си се носим. Никога не остаряваме, никога не умираме.
	— Срещна ли се със сянката си преди смъртта й?
	Жената клати глава.
	— Не, не съм я виждала. Нямахме причина да се срещаме. Тя се беше превърнала в нещо, което няма нищо общо с мен.
	Тенджерата върху печката започва да нашепва и звучи за слуха ми като далечния вятър.


>	17.
>	Краят на света, Чарли Паркър, бомба с часовников механизъм

	{img:strana_na_chudesata_kryg.png}
	— Моля те — продължи да вика пълното момиче. — Ако не станеш, ще настъпи краят на света!
	— Ами да настъпи — простенах аз. — Раната на корема ме боли ужасно, все ми е тая.
	— Какви ги говориш? Какво има? Какво се е случило тук?
	Грабнах една тениска и избърсах потта по челото си.
	— Двама нахълтаха и ми разрязаха стомаха, остана шестсантиметрова рана — избълвах аз.
	— С нож ли?
	— Като в кланица.
	— Но защо?
	— И аз се опитвам да разбера — отвърнах. — Мина ми през ума, че двамата с ножа може би са ти приятели.
	Пълното момиче се взря в мен.
	— Как изобщо можеш да си помислиш такова нещо? — ахна то.
	— О, не знам. Просто исках да стоваря върху някого вината. Олеква ми.
	— Но това не решава нищо.
	— Не решава нищо — съгласих се. — Чудо голямо. Това няма нищо общо с мен. Дядо ти само махна с ръка и не щеш ли, аз се озовах в епицентъра.
	Блъсна ме поредният товарен вагон с болка. Затворих уста и зачаках да отмине.
	— Да вземем например днес. Първо ти ми се обаждаш в не знам колко си часа след полунощ. Заявяваш ми, че дядо ти е изчезнал и искаш да ти помогна. Отивам да се срещна с теб, а ти не се появяваш. Прибирам се да се наспя, в апартамента ми с взлом прониква Чевръстото дуо, което ми разпаря корема. После се изтърсват ония от Системата, които ме подлагат на разпит. Сега пък ти си тук. Както личи, сте направили точно разписание на всичко. Добре сте се сработили. — Поех си дъх. — И така, ще ми кажеш всичко, което знаеш за случващото се.
	— Заклевам се, не знам повече от теб. Помагах на дядо в изследванията, но вършех само каквото ми кажеха. Разни дребни неща. Направи това, направи онова, ей такива работи. Наистина не знам нищо друго.
	— Но все пак си помагала в изследванията.
	— Да, помагах, ама само обработвах данните. Техническа работа. Нямам научната подготовка, никога не съм разбирала нищо.
	Опитах се да прегрупирам мислите си. Трябваше да разбера за какво става дума, докато обстоятелствата не са ме дръпнали под повърхността.
	— Добре де, току-що заяви, че щял да настъпи краят на света. Какво имаше предвид?
	— Не знам. Казвал ми го е дядо. „Ако аз го имах в себе си, щеше да настъпи краят на света.“ Дядо не се шегува за такива неща. Щом е казал, че ще настъпи краят на света, значи той наистина ще настъпи.
	— Не разбирам — признах си аз. — Какво означават тия дрънканици за края на света? Какво точно ти каза дядо ти? Сигурна ли си, че не е казал „Светът ще бъде унищожен“ или „Светът ще бъде разрушен“?
	— Не, каза „Ще настъпи краят на света.“
	Отново прегрупиране на мислите.
	— В такъв случай, този… хм… този „край на света“ е свързан по някакъв начин с мен, така ли?
	— Предполагам. Дядо каза, че ти си ключът. Започна да те проучва най-подробно преди две години.
	— Преди две години ли? — Не можех да повярвам на ушите си. — Какво друго? Нещо за бомба с часовников механизъм?
	— Каква бомба с часовников механизъм?
	— Това го каза онзи, дето ме клъцна с ножа. Че данните, които съм обработил по поръчка на дядо ти, са като бомба, която всеки момент може да избухне. Знаеш ли нещо?
	— Само се досещам — отвърна пълното момиче. — Дядо отдавна изследва човешкото съзнание. И май не се ограничаваше само с разбъркването на данни. Поне докато не го разработи. Дядо ми разказваше най-различни неща за изследванията си. Както вече споменах, всъщност нямам никаква подготовка, но дядо ми обясняваше простичко и наистина интересно. Обичах тези наши задушевни разговори.
	— В такъв случай излиза, че щом е разработил системата за разбъркване на данни, е млъкнал като гроб.
	— Точно така. Дядо се затвори в подземната лаборатория и не ми каза нищо повече. Попитах ли го за изследванията му, сменяше темата.
	— Не ти ли се стори странно?
	— Е, чувствах се нещастна. И много самотна. — После момичето ме погледна в лицето и попита: — Какво ще кажеш, дали да не се пъхна при теб под завивките? Тук е ужасно студено.
	— Стига да не ми докосваш раната и да не мърдаш много — отговорих аз.
	Момичето заобиколи леглото и легна под завивките заедно с розовия костюм и всичко останало. Подадох му възглавница. То я пооправи и я пъхна под главата си. От врата й пак ме лъхна миризмата на пъпеш. Помъчих се да се наместя така, че да съм с лице към него. Ето ни и нас, лежим си с лице един към друг на едно и също легло.
	— За пръв път съм толкова близо до мъж — заявява пълното момиче.
	— Ъхъ.
	— Почти не съм излизала в града. Затова днес сутринта не успях да намеря пътя за супермаркета в Аояма. Тъкмо се канех да те помоля да ми обясниш по-подробно, й звукът заглъхна.
	— Ако беше казала на който и да е таксиметров шофьор, той щеше да те хвърли дотам.
	— Нямах почти никакви пари. Изхвърчах от сградата толкова бързо, че забравих да взема повече. Наложи се да вървя пеш.
	— Нямаш ли други роднини? — попитах, защото не й вярвах особено.
	— Когато бях на шест години, майка, татко и брат ми загинаха в катастрофа. Един камион се блъснал отзад в колата и резервоарът се запалил. Те изгорели живи.
	— Само ти ли си се спасила?
	— По онова време лежах в болница. Идваха ми на свиждане.
	— А, да — рекох.
	— Оттогава ме гледа дядо. Не съм ходила дори на училище, почти не съм излизала, нямам приятели…
	— Защо не си ходила на училище?
	— Дядо каза, че не е нужно — отвърна тя делово. — Преподаваше ми всички предмети: английски, руски, анатомия, всичко. Неща като готвенето и шиенето съм ги научила от леля.
	— Значи имаш леля?
	— Е, не ми е точно истинска леля. Жената, която чистеше и вършеше къщната работа, живееше у нас. Наистина прекрасен човек. Преди три години умря от рак. Откакто умря леля, останахме само двамата с дядо.
	— Значи, след като си навършила шест години, не си ходила на училище?
	— Не, не съм, но не е ли все едно? Мога да правя най-различни неща. Знам четири чужди езика, свиря на пиано и на алтсаксофон, мога да сглобя транзистор, учила съм навигация и умея да ходя по опънато въже, изчела съм тонове книги. И сандвичите ми бяха вкусни, нали?
	— Много вкусни — признах аз.
	— Дядо все повтаря, че училището е място, където ти отнемат шестнайсет години, за да ти промият мозъка. Той също почти не е ходил на училище.
	— Виж ти! — възкликнах. — Но не се ли чувстваше ощетена, че нямаш приятели сред връстниците си?
	— Е, не бих казала. Бях толкова заета, че не ми оставаше време да мисля за това. Пък и не знам за какво да си говоря със своите връстници.
	— Хмм.
	— От друга страна — оживи се тя, — ти ме очароваш.
	— Моля?
	— В смисъл, че си такъв изтощен, пък изтощението ти придава някаква жизненост. Страхотно — изчурулика момичето. — Сигурна съм, че си добър на саксофон.
	— Какво?
	— Имаш ли плочи на Чарли Паркър?
	— Мисля, че да. Но не съм в състояние да ги търся в зоната на бедствието. Стереоуредбата е счупена, бездруго не можеш да ги чуеш.
	— Знаеш ли да свириш на някакъв инструмент?
	— Не.
	— Може ли да те докосна?
	— Не! — отсякох аз. — И без това ме боли много.
	— А щом раната зарасне, може ли да те докосна?
	— Щом раната зарасне, ако не е настъпил краят на света… Хайде да се върнем на онова, за което говорехме. Каза, че дядо ти се е затворил в себе си, след като е разработил системата за разбъркване на данни.
	— О, да, точно така. От този миг нататък дядо се промени до неузнаваемост. Почти не разговаряше с мен. Беше раздразнителен, все си мърмореше нещо.
	— Помниш ли да е казвал още нещо за разбъркването?
	Пълното момиче започна да си играе със златната си обица.
	— Ами помня как каза, че разбъркването било врата към нов свят. Каза, че макар и да го е разработил като метод за разбъркване на компютърни данни, с малко повече усилия човек можел да разбърка и света. Нещо като атомната физика.
	— Но щом разбъркването е врата към нов свят, от къде на къде точно аз държа ключа?
	— Не знам.
	Мечтаех си за едно голямо уиски с лед. Страшен късмет извадих с тази моя къща, няма що.
	— Хайде да опитаме отново. Каква е била целта на дядо ти, да сложи край на света ли?
	— Не. Няма такова нещо. Дядо може и да е на настроения, може да е малко самонадеян и да не харесва хората като цяло, но дълбоко в себе си наистина е добър човек. Като мен и теб.
	— Благодаря.
	Никой дотогава не беше казвал такова нещо за мен.
	— Освен това се опасяваше изследванията му да не попаднат в неподходящи ръце. Напусна Системата, защото знаеше, че ако остане, тя ще използва откритията му за каквото реши. Точно тогава си направи лабораторията.
	— Но Системата е полезна — възразих аз. — Пречи на семиотехите да крадат бази с данни и да ги продават на черния пазар и така защитава законните собственици на информация.
	Пълното момиче сви рамене.
	— Дядо не се вълнуваше особено от доброто и злото. Най-малкото твърдеше, че те нямат нищо общо с претенциите за собственост.
	— Е, може и да нямат — бих отбой аз.
	— Дядо никога не се е доверявал на властта, на която и да е власт. Наистина беше известно време в Системата, но само за да има свободен достъп до данните и възможностите за изследвания, а също до работната станция за компютърна симулация.
	— Виж ти! Я ми кажи, когато дядо ти е напуснал Системата, случайно да е взел със себе си личния ми файл от базата с данни?
	— Не знам — отвърна момичето. — Но ако му е хрумнало да го направи, кой е могъл да го спре? Все пак оглавяваше Изследователския център. Беше му разрешено да прави каквото сметне за добре с данните.
	Значи такава била работата. Професорът си беше тръгнал с данните ми. Беше ги приложил в свое изследване и ме беше използвал като пример, за да разработи пръв теорията за разбъркване на данните. А сега, както беше предположил и моят приятел Дребосъка, професорът беше приключил с разработката. Първият му пример трябваше да се превърне в опитно зайче. Вероятно ми беше дал да разбъркам фалшиви данни и беше вкарал в тях шифър, който да подейства на съзнанието ми.
	Ако наистина беше така, значи реакцията вече беше започнала. Бомба с часовников механизъм. Дали Дребосъка беше прав? Пресметнах бързо наум. Предната вечер бях приключил с разбъркването на данните. Оттогава бяха минали близо двайсет и четири часа. Двайсет и четири часа. Нямах представа за кога е настроена да гръмне бомбата, но вече бях загубил цял ден.
	— Още един въпрос. Ти каза, че ще настъпи краят на света, нали?
	— Да. Така ми каза дядо.
	— Кога дядо ти започна да говори за края на света, преди да изследва данните ми? Или чак след това?
	— След това — отвърна момичето. — Поне така ми се струва. Започна да повтаря съвсем наскоро, че щял да настъпи краят на света. Защо е важно? Какво общо има това?
	— И аз не знам. Но ми се струва, че някъде е заложен капан. Паролата ми за разбъркване е „Краят на света“. Не ми се вярва да е чисто съвпадение.
	— А какво означава „Краят на света“ в паролата ти?
	— Не ми казаха. Тя е част от съзнанието ми, но аз нямам достъп до нея. Единственото, което знам, е кодовото име „Краят на света“.
	— Не можеш ли да се добереш до нея? Да обърнеш процеса?
	— Невъзможно е — отвърнах. — Процесът се пази в Централата на Системата. И цяла армейска дивизия да извикам, пак няма да се добера до информацията. Там и пиле не може да прехвръкне.
	— Но дядо е изнесъл данните.
	— Възможно е. Това са само предположения. Налага се да питаме него.
	— Значи ще ми помогнеш да го спасим от ИНК-ите?
	Хванах се за раната върху стомаха и станах от леглото. От болката главата ми пламна като претоварено електрическо табло.
	— Май нямам голям избор — отбелязах. — Не знам до какво се свежда сценарият на дядо ти за края на света, но както личи, явно не мога да си позволя да го подмина.
	— Така и така трябва да помогнем на дядо.
	— Защото и тримата сме добри хора ли?
	— Разбира се — каза пълното момиче.


>	18.
>	Разчитане на мечти

	{img:strana_na_chudesata_list.png}
	След като не успявам да разчета собственото си съзнание, отново се заемам с разчитането на мечти. С напредването на зимата се съсредоточавам върху това, а усещането за загуба, което ме преследва, е забравено, макар и временно.
	От друга страна, колкото повече стари мечти разчитам, толкова повече осъзнавам, че съм безсилен. Не мога да доловя смисъла им. Разчитам ги, без да ги разбирам. Те са като текстове, които не подлежат на тълкуване и които всяка вечер минават пред очите ми. Със същия успех можех да гледам водата в Реката.
	Сега разчитам мечтите по-добре. Вече имам опит и успявам да разчета повече. Но каква полза?
	— Какво означава да разчиташ мечти? — питам аз Библиотекарката. — Както ми каза и ти, работата ми е да разчитам стари мечти, които вадя от тези черепи. Но мечтите минават през мен, не се задържат. Чувствам се все по-уморен.
	— Въпреки това разчиташ мечти като обсебен. Нали?
	— Не знам — отговарям.
	Освен това, докато ги разчитам, се съсредоточавам, за да запълня празнотата вътре в себе си. Както каза и жената, в разчитането на мечти има нещо, което ме е обсебило.
	— Може би проблемът е в самия теб — казва Библиотекарката.
	— Как така проблемът е в самия мен?
	— Дали не трябва да дадеш воля на духа си? Не разбирам много от нещата, свързани с духа, но може би твоят е като зазидан. Старите мечти имат нужда да ги разчетеш, ти пък имаш нужда да издирваш стари мечти.
	— Защо мислиш така?
	— Това е то да разчиташ мечти. Точно както птиците отлитат на юг или на север — според сезона, Тълкувателят на мечти има да тълкува мечти.
	После тя се пресяга през масата и слага длан върху моята. Усмихва се. Усмивка, която обещава пролет.
	— Дай воля на духа си. Ти не си затворник. Ти си птица в полет, която търси из небето мечти.


	Накрая взимам всяка стара мечта и се потапям в нея. Избирам от дългите рафтове някой череп и го пренасям на масата. Жената ми помага първо да избърша с влажна кърпа прахта. След това го лъска много внимателно със сухо парче плат, докато той стане като лед.
	Аз го хващам леко от двете страни и го гледам, очаквам от него да излезе топло сияние. Щом достигне определена температура — като слънчево петно през зимата, — лъснатият до бяло череп вади на показ старите си мечти. Аз се взирам и дишам дълбоко, като проследявам с върховете на пръстите заплетените линии на разказа, който той започва да разказва. Гласът на светлината остава съвсем слаб, образите, притиснали като древни съзвездия, се носят през купола на пробуденото ми съзнание. Те са на неясни късове, които никога не се съединяват в осезаема картина.
	Изниква пейзаж, какъвто не съм виждал никога, непознато напевно ехо, което нашепва в хаос от езици. Те изникват на тласъци и точно толкова внезапно се потапят в мрак. Между единия и другия къс няма нищо общо. Експериментирам, насочвам и така, и иначе енергията към върховете на пръстите си, но резултатът си е все същият. Разбирам, че старите мечти са свързани с нещо в мен, а съм объркан.
	Може би не ставам за тълкувател на мечти. Може би светлината е помръкнала, а езикът се е разял през безбройните години? Или пък тези измерения са от друг порядък? Дали не съществува непреодолима бездна между времето, когато съм буден, и времето на мечтите на черепите?
	Наблюдавам без коментар как откъслечните образи се носят и изчезват. Черепите със сигурност ми показват и гледки, които са ми познати. Трева, разлюляна от ветреца, бели облаци, препуснали по небето, слънце, отразено в поток — чисти, прости образи. В съзнанието ми обаче тези прости сцени извикват тъга, за която нямам думи. Подобно на кораб, който минава край прозорец, те изникват колкото да изчезнат без следа.
	Разчитам старата мечта и тя бавно губи топлината си като отлив, който се отдръпва, повикан обратно в студения бял череп, откъдето е дошъл. Старата мечта заспива отново извън времето. И цялата вода на образа изтича между пръстите ми и се разплисква по земята. Моето разчитане на мечти е безкрайно повторение на това.
	След като старите мечти се изчерпат, подавам черепа на Библиотекарката и тя го реди на плота. В промеждутъка си почивам с ръце върху масата и събирам сили. Установил съм, че на вечер мога да разчета най-много шест черепа. После вече не мога да се съсредоточа, а мечтите се сливат в шум. В единайсет часа едвам се държа на крака от умора.
	В края на всеки сеанс жената поднася кафе. Понякога ядем курабийки или плодов сладкиш, които тя прави у тях. Докато се храним, не говорим.
	— Преча ли ти да разчиташ мечти? — пита ме тя. — Може би духът ти е зазидан, защото не мога да откликна?
	Както винаги седим на тесните стъпала, които водят от Стария мост долу към пясъчния нанос. Върху лицето на водата трепка бледосребриста луна. Дървената лодка, завързана за един кол, променя звука на течението. Докато седя до жената, усещам върху ръката си топлината й.
	— Няма такова нещо — казвам. — Причината е в мен. Не мога да разсъждавам. Объркан съм.
	— Значи нямаш достъп до съзнанието, до духа си?
	— Не знам — отговарям. — Понякога разбирам след време, когато вече е късно. Друг път правя каквото трябва, без да го разбирам, и се отклонявам.
	— Как е възможно съзнанието, духът да са толкова несъвършени? — усмихва се жената.
	Аз си поглеждам ръцете. Окъпани в лунна светлина, те приличат на статуи, които ей така, без причина, са изваяни съразмерни.
	— Може и да са несъвършени — казвам, — но оставят следи. И ние можем да тръгнем по тях, както по стъпки в снега.
	— Накъде отвеждат те?
	— Към самите нас — отвръщам аз. — Духът е точно това. Без дух нищо не води наникъде.
	Вдигам очи. Зимната луна блести над Града, горе над Стената.
	— Ти нямаш никаква вина — утешавам аз жената.


>	19.
>	Хамбургери, „Скайлайн“, краен срок

	{img:strana_na_chudesata_kryg.png}
	Решихме, преди да продължим нататък, да си вземем нещо за ядене. Всъщност не бях гладен, но знае ли човек кога отново щяхме да имаме възможност да седнем и да хапнем. Пък и момичето каза, че парите са му стигнали само за малък шоколад, който е изяло на обяд, и умирало от глад.
	Напъхах със сложна маневра крака в дънките, като се опитах да не дразня раната, облякох над тениската риза и отгоре тънък пуловер, после и шушляково яке. Розовият костюм на момичето не беше най-подходящото облекло за пещерняшка експедиция, но от онова, което беше останало в гардероба ми, не му ставаше почти нищо. Бях десет сантиметра по-висок от него, то беше десет килограма по-тежко от мен. Сигурно трябваше да му намерим по-подходящи дрехи, но по това време едва ли имаше отворени магазини и аз му дадох старото си пилотско яке. Високите токове на момичето също бяха проблем, но момичето каза, че в офиса имало маратонки и галоши.
	— Розови маратонки и розови галоши.
	— Явно обичаш розовото — отбелязах.
	— Не аз, а дядо. Твърди, че съм била красива в розово.
	— Наистина си красива — потвърдих.
	И си беше така. Пълните момичета в розово ми приличаха на големи ягодови пасти, които танцуват на дансинг валс, но в нейния случай цветът й отиваше.
	Издърпах изпод купчината завивки раницата и след като проверих дали и тя не е разпорена, сложих вътре електрическо фенерче, магнит, ръкавици, хавлиени кърпи, голям нож, запалка, въже и блокче сух спирт. После отидох в кухнята и събрах от холокоста по пода хляб и консерви телешко варено, компот от праскови, кренвирши и грейпфрути. Напълних манерката с вода, после напъхах по джобовете си всички пари, които ми се намираха в апартамента.
	— Прилича ми на излет — отбеляза момичето.
	— А, сигурно.
	Спрях, за да погледна за последно жилището си, превърнато в купчина боклуци. И този път животът ми беше поднесъл урок: трябват ти години да построиш нещо и няколко мига да го разрушиш. Е, беше ми писнало от този тесен апартамент, но тук си бях направил уютен дом. За времето, което ти трябва, за да обърнеш две бири, всичко се беше изпарило като утринна мъгла. Работата ми, уискито ми, спокойствието и тишината, самотата ми, колекциите на Съмърсет Моъм и Джон Форд — всичко се беше превърнало в безполезен боклук.
	„Великолепието на полята, славата на цветята“, изрецитирах едва чуто. После се пресегнах и изключих бушоните.


	Физически ме болеше много и не ми се разсъждаваше по-задълбочено върху затварянето на тази глава от живота ми. Болеше ме и бях капнал от умора. По-добре да не мисля изобщо, отколкото да мисля половинчато.
	Качихме се на асансьора, слязохме в подземния паркинг и сложихме нещата на задната седалка в колата. Дори не си направих труда да погледна дали някой ни следи. Можеха да ни причакват от засада, можеха да ни дебнат, вече беше все тая. И да го вземат мътните, кои бяха? Семиотехи? Ония типове от Системата? Двойката добре сработили се приятелски настроени главорези? Щеше да бъде голям цирк, ако ни следяха и от трите лагера. Обичам изненадите. Какво толкова, щом имаха да вършат работа, да си я вършат.
	Болеше ме ужасно и не ми се шофираше, но момичето не умееше да кара автомобил.
	— Съжалявам. Затова пък знам да яздя кон.
	— Няма страшно. Може да се наложи и да яздиш — отвърнах аз.
	Стрелката за горивото показваше, че резервоарът е почти пълен. Изкарах колата навън. Закриволичихме по задните улички в жилищния квартал и излязохме на главния път. За това време на денонощието той беше учудващо оживен, главно таксита. Защо толкова много хора препускаха посред нощ? Толкова ли не можеха в шест часа да си тръгнат от работа, да се приберат и в десет да щракнат осветлението?
	Но дето е думата, това не ми влиза в работата. Каквото и да говорим, ОПЕК ще продължи да търси нефт, концерните ще произвеждат от него електрически ток и бензин, с този бензин хората ще обикалят по никое време града. Сега обаче си имах свои проблеми за решаване.
	Прозинах се, както седях с две ръце върху волана и чаках светофарът да се смени.
	Вдясно от нас имаше бял „Скайлайн“. В него седяха млад мъж и жена, които се прибираха след бурна нощ по заведенията и изглеждаха малко отегчени. От стерео-уредбата на автомобила гърмеше „Дюран Дюран“. Жената, която клатушкаше през прозореца ръка с две тежки сребърни гривни, ме стрелна с поглед. Все едно бях табела на ресторант „Денис“ или пътен знак. Беше от обичайния вид млади красавици. В телевизионен сериал щяха да й дадат ролята на най-добрата приятелка на главната героиня, лицето, което се появява веднъж в сцена в кафене и казва: „Какво става тук? Напоследък не приличаш на себе си.“
	Светна зелено и докато камионът отпред превключи скоростта, белият „Скайлайн“ отпраши със зрелищно шоу от отработени газове.
	— Гледай колите отзад, чу ли? — помолих пълното момиче. — Кажи ми, ако ти се стори, че някой ни следи.
	Момичето кимна и се извърна назад.
	— Мислиш, че ще има гонитба ли?
	— Нямам представа — признах си. — Просто ми е любопитно. Какво ще кажеш за един хамбургер? Набързо.
	— Добре.
	Завих към първата закусвалня, която се изпречи пред очите ми. Келнерката в червена микроминипола закрепи подносите отстрани на прозорците и попита какво ще поръчаме.
	— Двоен чийзбургер с пържени картофи и горещ шоколад — каза пълното момиче.
	— Обикновен бъргър и бира — рекох аз.
	— Съжалявам, но не предлагаме бира — отвърна сервитьорката.
	— Тогава обикновен бъргър и кока-кола — поправих се.
	Къде ми беше умът?
	Докато чакахме, към заведението не зави нито една кола. Ако наистина ни следяха, последното, което щяха да направят, разбира се, беше да дойдат на същия паркинг. Щяха да дебнат далеч от погледите ни, да се спотайват й да чакат какво ще направим. Насочих вниманието си към храната, която ни бяха донесли, и машинално излапах хамбургера с марулката с размери на билет за платената магистрала. Затова пък Госпожица Розовелка ядеше бавно, с наслада чийзбургера и взимаше изискано, с две пръстчета от пържените картофи, като отпиваше от горещия шоколад.
	— Искаш ли картофи? — попита тя.
	— Не, благодаря — отговорих.
	Момичето омете всичко по таблата. Глътна с наслада и последната капка горещ шоколад, облиза кетчупа и горчицата по пръстите си, после си избърса със салфетката ръцете и устата.
	— И така, за дядо ти — подхванах аз, — сигурно не е зле първо да проверим в подземната лаборатория.
	— Да. Нещо там може да ни насочи.
	— Но дали ще успеем да се промъкнем покрай ИНК-ите? Ултразвуковата система е повредена, нали?
	— Да, за извънредни случаи обаче има малко устройство. Не е много мощно, но ако го вземем с нас, ИНК-ите няма и да припарят.
	— Чудесно — отбелязах с облекчение.
	— Но батерията издържа само половин час — добави момичето. — После трябва да се презареди.
	— Колко се презарежда?
	— Петнайсет минути. Но сигурно ще издържи, само ще отидем от офиса до лабораторията и ще се върнем.
	Чудесно, пак е по-добре от нищо. Тръгнахме си от закусвалнята и се отбихме до един денонощен супермаркет за две кутийки бира и малка бутилка уиски. Веднага след това изгълтах и двете бири, и четвърт от уискито. Сега вече се поотпуснах. Завъртях капачето на уискито и го подадох на момичето, което го прибра в раницата.
	— Защо пиеш толкова много? — поинтересува се то.
	— Вдъхва ми смелост — отвърнах.
	— И мен ме е страх, но да си ме видял да пия?
	— Твоят страх не е като моя страх.
	— В смисъл? — попита момичето.
	— Започнеш ли да остаряваш, вече не се съвземаш толкова лесно.
	— И когато започнеш да остаряваш, се и уморяваш, нали?
	— Да — потвърдих, — уморяваш се.
	Тя се извърна към мен, пресегна се и ме докосна по месестата част на ухото.
	— Няма страшно. Не се притеснявай. Ще бъда до теб — каза ми.
	— Благодаря.


	Спрях на паркинга пред административната сграда на дядо й. Докато мятах раницата на рамо, усетих, че раната ме пробожда. Казах си, че болката ще отмине като дъжд, и закуцуках след момичето.
	На входа стоеше мускулест младеж от охраната, който поиска на момичето пропуск. То извади пластмасова карта, която охранителят пъхна в настолен компютър. След като върху монитора изникна потвърждение за името и номера на стаята, мъжът натисна едно копче и отвори вратата.
	— Сградата е необичайна — обясни момичето, докато прекосявахме просторното фоайе. — Всеки тук си има тайна, която пази. Важни изследвания или търговски сделки, ей такива неща. Затова са тези мерки за сигурност. Проверяват те на входа, после те наблюдават с камери, за да се уверят, че отиваш в стаята си. И да са ни следили, не могат да проникнат заедно с нас в сградата.
	— Знаят ли, че дядо ти е прокопал отдолу шахта?
	— Вероятно не. Още докато строяха сградата, дядо поръча да направят офиса така, че да е пряко свързан с подземията. Знаят само собственикът и архитектът. На строителите обясниха, че е „комуникационна шахта“, където по-късно ще бъдат сложени оптични кабели. Мисля, че го няма и в плана.
	— Явно е струвало луди пари.
	— А, със сигурност. Но дядо има колкото щеш пари — обясни момичето. — Аз също. Много богата съм. Умножих на фондовия пазар наследството си и парите от застраховката.
	То извади от джоба си ключ и отключи асансьора. Хайде отново в грамадния вакуумиран асансьор.
	— На фондовия пазар ли?
	— Ами да, дядо ме научи как. Научи ме да отсявам информацията, да предвиждам пазара, да спестявам от данъците, да прехвърлям средства в чужди банки, ей такива неща. Акциите са си забавно нещо. Опитвал ли си някога?
	— Опасявам се, че не — отвърнах аз.
	Никога не си бях откривал и срочен депозит със сложна лихва.
	Асансьорът пак се движеше с необходимо невъзможната скорост — върви, че разбери качва ли се, слиза ли.
	— Според дядо училищата не били годни да произвеждат първокачествен материал. Ти как мислиш? — попита момичето.
	— Е, може би — отвърнах. — Ходил съм дълго на училище, но не смятам, че животът ми се е променил особено. Не знам никакви езици, не свиря на никакви инструменти, не мога да играя на фондовата борса, не умея да яздя кон.
	— Защо тогава не си напуснал училище? Можел си да го направиш когато поискаш, нали?
	— Предполагам — отвърнах. — Можех да го напусна, но не пожелах. Сигурно не ми е и хрумвало да правя такова нещо. За разлика от теб, съм расъл в най-обикновено семейство. Никога не съм притежавал нещо, което да роди първо качество.
	— Грешиш — заяви момичето. — Всеки задължително, притежава нещо, където е най-добър. Просто трябва да го проявиш. А училището не знае как да те накара да се изявиш. То смазва заложбите. Нищо чудно, че повечето хора никога не стават каквито искат. Просто са смазани.
	— Като мен — отбелязах аз.
	— Не, ти си друго. Усещам в теб нещо особено. Емоционалната ти броня е много твърда, всичко вътре със сигурност си стои непокътнато.
	— Емоционална броня ли?
	— Ами да — каза момичето. — Затова не е късно. Искаш ли, щом всичко приключи, да живеем заедно? Не е задължително да се женим. Можем да отидем в Гърция, във Финландия или на друго спокойно място и през цялото време да яздим и да пеем песни. Ще имаме колкото щеш пари, а ти можеш да се преродиш в първокачествен човек.
	— Хмм.
	Предложението не беше за изхвърляне.
	Асансьорът спря. Момичето слезе и аз го последвах. Забърза както първия път, когато се бяхме запознали, зачатка с високи токове и ехото се разнесе по дългия коридор. Пред очите ми: кръшната му походка, проблясващите златни обици.
	— Ако приема предложението — казах аз на гърба на момичето, — ти само ще даваш, а аз само ще взимам. Не ми се струва много справедливо.
	То забави крачка и тръгна до мен.
	— Все има нещо, което можеш да ми дадеш — каза ми.
	— Например?
	— Например емоционалната си броня. Ето нещо, което наистина искам да разгадая. Искам да разбера от какво е направена, как действа, ей такива неща.
	— Няма нищо вълнуващо — отвърнах. — Всеки в една или друга степен си има емоционална броня — щом си решила да я наричаш така. Никога не си била сред обикновени хора. Не знаеш как мислят.
	— Държиш се така, сякаш не ставаш за нищо! — възкликна пълното момиче. — Можеш да разбъркваш данни, нали?
	— Разбира се, че мога. Но това е въпрос на практика. Почти същото, както да си служиш със сметало и да свириш на пиано.
	— Не е само това — възрази момичето. — В началото всички са си мислели, че след съответното обучение всеки — всеки, който си е взел изпитите де — може да разбърква данни. Дори дядо. Е, двайсет и шестима души са били подложени на една и съща операция и са преминали еднакво обучение, всички те са придобили умението да разбъркват данни. В началото нямаше никакви проблеми…
	— Аз пък не съм чувал за никакви проблеми. Чух, че всичко е минало по план.
	— Официално да — заяви момичето така, сякаш е наясно с нещата. — Но истината е, че година и половина след обучението от двайсет и шестима души са починали двайсет и петима. От тях жив е само един.
	— Моля? Нима…
	— Ти. След три години си оцелял само ти. Продължаваш да разбъркваш данни и нямаш проблеми и сривове. Още ли се смяташ за съвсем обикновен? Ти си изключително важен!
	Бръкнах в джобовете си и продължих нататък по коридора. Нещата се развиваха така, че вече ми идваше в повече.
	— Защо са умрели другите? — попитах аз момичето.
	— Май не знаят. Не е имало видима причина за смъртта им. Някаква засечка в мозъка, но не е изяснено докрай.
	— Все предполагат нещо.
	— Е, дядо го обяснява по следния начин. Обикновените хора не издържат мозъкът им да се обработва така, че да се активизира ядрото на съзнанието. Мозъчните клетки започват да произвеждат антитела и в усърдието си те убиват. Всъщност е по-сложно, обяснявам ти го така, за да разбереш.
	— Защо тогава аз съм жив?
	— Вероятно вече си имал тези антитела. „Емоционална броня“. По някаква причина вече си носел в мозъка си защитен механизъм, благодарение на който си оцелял. Дядо се опита да възпроизведе със симулация тази броня, но тя не издържа.
	Замислих се над думите й.
	— Този механизъм с антителата, тази защита или както там се нарича вродени ли са? Или съм ги придобил?
	— Доколкото помня, отчасти са вродени, отчасти усвоени. Но дядо не пожела да ми каже нищо повече. Опасно е да знам прекалено много. Но според неговата хипотеза хора с твоите вродени антитела са един на милион-милион и половина. Освен това няма как да ги издириш, ако не ги програмираш да разбъркват данни.
	— А това означава, че ако хипотезата на дядо ти е вярна, съм се озовал съвсем случайно сред тези двайсет и шестима души.
	— Затова си толкова ценен в изследванията. Затова си ключът.
	— Какво смята да прави дядо ти с мен? Данните, които ми даде да разбъркам, черепът на еднорог — какво означава всичко това?
	— Ако знаех, щях да те спася още сега — отвърна момичето.
	— Мен и света.


	Офисът беше опустошен — не в същата степен, както жилището ми, но някой беше вилнял и тук. Навсякъде бяха нахвърляни хартии, бюрото беше преобърнато, сейфът зееше отворен, чекмеджетата на шкафа бяха пръснати из помещението, дрехите на професора и на момичето бяха извадени от шкафчетата и метнати като салата върху легло от отломките на раздраното канапе. Можех да се убедя, че всички дрехи на момичето наистина са розови. Композиция в розово във всички отсенки, като се започне от бледорозовото и се стигне до наситеноцикламеното.
	— Ужас! — писна момичето. — Сигурно са проникнали отдолу.
	— ИНК-ите ли?
	— Не, не са ИНК-ите. Те не смеят да се качват толкова над земята. Пък и да бяха те, щеше да се разбере по миризмата.
	— Каква миризма?
	— Като на риба, като на блато, ужасна миризма. Не са го направили ИНК-ите. Обзалагам се, че са хората, тършували и в твоя апартамент.
	Огледах помещението. Пред преобърнатото бюро на флуоресцентната светлина проблясваха цяла кутийка разпилени кламери. В тях имаше нещо, и аз не знам какво. Взех от земята един и го пъхнах в джоба си.
	— Държахте ли тук нещо важно? — попитах.
	— Не — отвърна момичето. — Всичко тук може да се замени. Само счетоводни книги, фактури, квитанции и неща, необходими за изследванията. Нищо, което да не може да се възстанови.
	— А устройството за отблъскване на ИНК-и? Цяло ли е?
	Момичето затърси из отломките пред шкафовете, като метна встрани електрическо фенерче, радиокасетофон, будилник и шишенце капки за кашлица и накрая намери черна кутийка като за отчитане на силата на звука, която провери няколко пъти.
	— Здраво е, работи си. Вероятно са решили, че е безполезна дрънкулка. Пак извадихме късмет — механизмът е толкова прост, че ще се повреди и от лек удар.
	После пълното момиче отиде в ъгъла на помещението и приклекна, за да махне капачето на електрическия контакт. Вкара вътре мъничък превключвател, после се изправи и след като натисна леко с длани част от стената, се отвори капак с размерите на телефонен указател, зад който се показа сейф.
	— Хитро, нали? Никой няма да се сети да търси тук — похвали се само то.
	После набра шифъра и отвори сейфа.
	Смръщен от болка, му помогнах да вдигне бюрото и да извади върху него съдържанието на сейфа. Вътре имаше дебела пачка прихванати с ластик спестовни книжки, купчинка акции, платнена торбичка с нещо тежко вътре, бележник с черни кожени корици и плик от амбалажна хартия. Момичето изсипа съдържанието на плика: златен пръстен и изгубил цвета си стар ръчен часовник „Омега“ с напукано стъкло.
	— Спомен от баща ми — обясни момичето. — Пръстенът беше на майка. Всичко друго изгоря.
	Прибра пръстена и часовника обратно в плика. После извади от платнената торбичка увит в стара риза предмет — оказа се малък автоматичен пистолет. Не приличаше на играчка. Беше си съвсем истински пистолет, който стреляше с истински патрони. Не че разбирам много, но след годините, прекарани по киносалоните, се досетих, че е или браунинг, или берета. При пистолета имаше резервен пълнител и кутийка патрони.
	— Вие, калкутехите, сигурно сте добри стрелци — каза момичето.
	— Я стига. Никога досега не съм държал пистолет.
	— Виж ти! Стрелбата е поредното нещо, което усвоих, понеже не съм ходила на училище. Харесва ми като спорт. Но понеже виждам, че нямаш никакъв опит с оръжие, ще го задържа у себе си.
	— На всяка цена. Само внимавай да не стреляш по грешка по мен. Не мисля, че ще издържа още рани по тялото си.
	— Не се притеснявай. Внимавам много — увери ме момичето и пъхна пистолета в джоба си.
	След това отвори по средата бележника с черните кожени корици и го разгледа на светлината. Цялата страница беше запълнена от край до край с неразбираеми цифри и букви, които приличаха на руни.
	— Бележникът на дядо — обясни момичето. — Написано е с шифър, който знаем само ние с него. Планове, събития от деня, той записва всичко. И така… какво е това тук? Двайсет и осми септември, вписан си, че си приключил с прането на данните.
	— Точно така.
	— Тук е написано 1) Вероятно точка първа. После е отбелязал, че на двайсет и девети-трийсети приключваш с разбъркването на данните. Или не е това?
	— То е, то е.
	— Значи това е 2) Точка втора. След това има… хм, чакай да видя… по обяд на втори, което е 3) „Да се отмени програмата.“
	— На втори по обяд трябваше да се срещна с дядо ти. Предполагам, че е щял да изключи каквато програма е вкарал в мен. За да не настъпи краят на света. Но се промениха много неща. И с него се е случило нещо. Отвлекли са го някъде.
	— Чакай малко — каза момичето, като продължаваше да чете бележника. — Шифърът става доста заплетен.
	Докато то четеше, аз подредих отново раницата, като сложих вътре и розовите маратонки на момичето. Наоколо бяха намятани дъждобрани и ботуши, които за щастие не бяха разрязани. Ако минехме под водопада без непромокаеми дрехи, щяхме да се намокрим до кости и да премръзнем, това щеше да означава и истински подвизи за раната ми. Часовникът ми показваше малко преди полунощ.
	— Бележникът е пълен със сложни изчисления. Електрически заряд и скорост на разпадане, съпротивление и допустими отклонения, ей такива неща. Нищо не разбирам.
	— Карай нататък. Нямаме много време — подканих аз. — Разчети каквото можеш.
	— Не се налага да разчитам.
	— Защо?
	Момичето ми подаде бележника и показа мястото.
	Там имаше не шифър, а огромен кръст:
	{img:strana_na_chudesata_hiks.png}
	— Това според теб крайния срок ли отбелязва? — попита момичето.
	— Или отбелязва него, или точка 4) В смисъл, че щом програмата е спряна в точка 3), няма да се случи Х. Но ако по някаква причина програмата не бъде спряна и продължи да разчита, според мен стигаме до Х.
	— А това означава, че до втори на обяд трябва да стигнем при дядо.
	— Ако съм прав в предположението си.
	— Колко време остава? До големия взрив…
	— Трийсет и шест часа — отвърнах аз.
	Не се налагаше да си гледам часовника. Времето, необходимо Земята да се завърти един и половина пъти. Щяха да излязат два сутрешни вестника и един вечерен. Будилниците щяха да звънят два пъти, пак толкова пъти щяха да се обръснат мъжете. Щастливците щяха да правят секс два-три пъти. Трийсет и шест часа и нито миг повече. Ако средната продължителност на живота е седемдесет години, това прави една хилядна седемстотин и трийсет и трета част от него. После, след тези трийсет и шест часа, трябваше да настъпи краят на света.
	— Какво правим сега? — попита момичето.
	В аптечката, която се търкаляше на пода, намерих хапчета против болка и ги глътнах с малко вода от манерката. После метнах раницата на рамо.
	— Не ни остава друго освен да слезем под земята — казах аз.


>	20.
>	Смъртта на зверовете

	{img:strana_na_chudesata_list.png}
	Зверовете вече са изгубили доста от своите. Първата сутрин, когато скова мраз, някои от по-старите с побелели през зимата тела не издържаха под петте сантиметра сняг. Сутрешното слънце надзърна през облаците, замръзналият пейзаж грейна, а леденият дъх на близо хилядата звяра се понесе в бял танц из въздуха.


	Будя се преди зазоряване и виждам, че Градът е завит с бялото покривало на снега. Гледката в мъждивата светлина е невероятна. Часовниковата кула се издига като черна грамада над белия свят, под нея се гъне тъмната лента на Реката. Обличам шинела, слагам си ръкавиците и слизам на безлюдните улици. По снега още няма и стъпка. Загреба ли го в шепа, той се сипе. По края Реката е замръзнала и е поръсена леко отгоре със сняг.
	В Града няма вятър, няма птици, няма движение. Не чувам нищо освен скърцането на снега под краката си.
	Отивам при Портата и виждам, че Стражът е навън, при Земята на сенките. Лежи под каруцата, която е поправял заедно със сянката ми. Смазва осите. Каруцата е натоварена с грънци, в каквито държат масло от рапично семе, всички здраво завързани с въжета за ритлите. Чудя се за какво му е толкова много масло.
	Стражът на Портата излиза изпод каруцата и вдига ръка, за да ме поздрави. Изглежда в добро настроение.
	— Рано си станал, а? Какъв вятър те носи насам?
	— Излязох да видя снега — отвръщам. — Горе, от Хълма, беше много красиво.
	Стражът на Портата сумти и както и друг път ме прегръща с едра ръка. Не носи ръкавици.
	— Странна птица си. Тук зимата не е нищо друго освен сняг, а ти си слязъл чак от Хълма да го гледаш. — После се оригва, изпуска кълбо пара като от локомотив и поглежда към Портата. — Но бих казал, че идваш точно навреме — усмихва се той. — Искаш ли да се качиш на Наблюдателницата? Има нещо, което е хубаво да видиш отгоре. Приказна зимна гледка, ха-ха. След малко ще надуя ловджийския рог, затова си дръж очите отворени.
	— Гледка ли?
	— Ще видиш.
	Качвам се на Наблюдателницата при Портата, без да знам какво точно да очаквам. Гледам света оттатък Стената. В Ябълковата градина е натрупало сняг, сякаш някой буреносен облак я е избрал специално. Северният и Източният хребет са поръсени с бяло, ликът им е загрозен тук-там от тъмни зъбери.
	Точно под Наблюдателницата са зверовете, още спят, както обикновено в този час. Подвили са крака под себе си и в търсене на съня са се сгушили ниско до земята с рогове, насочени нагоре.
	Облаците се разсейват и слънцето огрява земята. Лъчите му падат косо. Напрягам очи, за да видя въпреки блясъка му обещаната „приказна гледка“.
	Стражът отваря Портата и надува ловджийския рог. Един дълъг звук, после три къси. Зверовете се будят от първия сигнал и надигат глави по посока на зова му. Белият им дъх преобразява наново въздуха, възвестявайки началото на новия ден.
	Последният звук на ловджийския рог заглъхва и зверовете са вдигнати на крак. Насочват рогове към небето, после се изтръскват от снега, сякаш са го забелязали чак сега. Накрая тръгват към Портата.
	Докато вървят бавно, някакси навеждат ниско глава, други чаткат тихо с копита. Чак след като са влезли на върволица вътре, разбирам какво е искал Стражът да видя. Някои от зверовете са се вкочанили до смърт в съня си. Въпреки това изглеждат не мъртви, а по-скоро потънали в дълбок размисъл. От тях не излиза дъх. Телата им не помръдват, съзнанието им е погълнато от мрака. След като всички други зверове са минали през Портата, мъртвите остават да лежат като израстъци върху лика на земята. Почти живи, роговете им сочат под ъгъл някъде в пространството.
	Гледам вторачено притихналите им силуети, докато сутрешното слънце се извисява, а сянката на Стената се скъсява и блясъкът разтопява снега по земята. Дали сутрешното слънце ще размрази и смъртта им? Дали след миг тези привидно безжизнени силуети няма да се изправят и да тръгнат по обичайния си сутрешен път?
	Те не се изправят. Само слънцето блещука по мократа им козина. Очите ми зад тъмните очила започват да ме болят.
	След като слизам от Наблюдателницата, прекосявам Реката и се връщам в жилището си на Западния хълм. Установявам, че сутрешното слънце е наранило тежко очите ми. Затворя ли ги, сълзите не спират. Чувам всяка капка, падаща върху скута ми. Затъмнявам стаята и се взирам с часове в рисунките с причудливи очертания, които се носят и отстъпват в пространство без перспектива.
	В десет часа Полковникът носи кафе — чука на вратата и ме заварва да лежа по корем на леглото и да търкам със студена кърпа очите си. Отзад на тила усещам болка, но поне сълзите са поспрели.
	— Какво се е случило? — пита той. — Сутрешното слънце е по-силно, отколкото мислиш. Особено в снежна утрин. Знаеш, че Тълкувателят на мечти не търпи силна светлина. За какво ти беше да излизаш навън?
	— Отидох да видя зверовете — отвръщам. — Много са умрели. Осем, девет. Не, повече.
	— Всеки път, щом натрупа сняг, ще умират още и още.
	— Защо умират толкова лесно? — питам аз стария офицер, като махам от лицето си кърпата, за да го погледна.
	— Немощни са. От студа и глада. Винаги е било така.
	— Никога ли не умират навън?
	Старият офицер клати глава.
	— Тези същества живеят тук от хилядолетия, така ще бъде и занапред. Много от тях ще измират през зимата, но които оцелеят, през пролетта ще родят. Новият живот изтласква от пътя стария. Броят зверове, които могат да живеят в Града, е ограничен.
	— Защо не се преместят другаде? В Гората има дървета. Ако отидат на юг, ще избегнат снега. Защо трябва да стоят тук?
	— Не мога да ти кажа защо — отвръща той. — Но зверовете не могат да си тръгнат. Те принадлежат на Града, взети са в плен от него. Точно като ние с теб. Дълбоко в себе си го знаят.
	— Какво става с телата им?
	— Изгарят ги — отговаря Полковникът, като топли на чашата с кафе едрите си съсухрени длани. — Следващите няколко седмици Стражът на Портата ще върши главно това. Първо им отсича главите, изчегъртва мозъка и очите, после кипва черепите, за да са чисти. Останалото залива с масло и го подпалва.
	— След това в черепите слагат стари мечти — за Библиотеката, нали? — питам аз Полковника. — Защо?
	Старият офицер не отговаря. Единственото, което чувам, е скърцането на дъските по пода, докато той се отдалечава от мен и отива на прозореца.
	— Ще разбереш, щом видиш какво са старите мечти — отвръща той. — Не мога да ти кажа. Ти си Тълкувателят на мечти. Сам трябва да намериш отговора.
	Избърсвам с кърпата сълзите, после отварям очи. Полковникът стои като размазано петно на прозореца.
	— Докато трае зимата, ще ти се изяснят много неща — продължава той. — И да ти харесва, и да не ти харесва онова, което ще научиш, всичко ще отмине. Снегът ще вали, зверовете ще умират. Никой не може да го спре. Следобед от горящите зверове ще се вдига сив пушек. Цяла зима, ден след ден. Бял сняг и сив пушек.


>	21.
>	Гривни, Бен Джонсън, дявол

	{img:strana_na_chudesata_kryg.png}
	Зад гардероба зееше същото тъмно тайно светилище, както и предния път, но сега, след като бях разбрал за ИНК-ите, то ми се стори вледеняващо шоу на ужасите.
	Момичето заслиза пред мен по стълбата. С устройството за отблъскване на ИНК-и, пъхнато в широкия джоб на дъждобрана, и с големия електрически фенер, закачен на една страна на тялото му, то започна да се спуска бързо само. После и аз пъхнах електрическия фенер в джоба си и тръгнах надолу по хлъзгавите стъпала. Слизаше се по-дълго, отколкото помнех. През цялото време, докато вървях, си мислех за младежа и момичето в скайлайна, за „Дюран Дюран“ по стереоуредбата. Те не забелязваха нищо.
	Искаше ми се и аз да не забелязвам повече. Представих си как седя зад волана и с жената до мен обикаляме среднощните улици под звуците на безобидното поп парче. Дали по време на секс жената си сваляше гривните? Щеше да бъде хубаво, ако не ги махаше. Дори и да беше гола, тези две гривни трябваше да бъдат там.
	Може би все пак ги сваляше. Жените обикновено си махат накитите, когато се къпят под душа. Което означава секс преди душа. Или да я накараш да не маха гривните. Кое от двете беше за предпочитане?
	И така, в леглото съм заедно с жената с гривните. Лицето й е бяло петно, затова приглушавам светлината. Коприненото й бельо се смъква. Жената остава с гривните. Те проблясват леко и подрънкват тихо и приятно върху чаршафите. Възбуждам се.
	Ето какво забелязвах, след като бях слязъл до средата на стълбата. Страхотно, няма що. Защо точно сега? Защо не получих ерекция, когато трябваше? И защо се възбуждах от някакви си две тъпи гривни? Особено под този дъждобран, когато всеки момент щеше да настъпи краят на света?
	Когато слязох долу, момичето освети с фенера мястото наоколо.
	— Наблизо има ИНК-и. Чуй — подкани то. — Звуците.
	— Какви звуци?
	— Плясък на перки. Ослушай се хубаво. Ще ги чуеш.
	Напрягам слух, но не долавям нищо такова.
	— След като разбереш какво да слушаш, можеш да различиш дори гласовете им. Всъщност не е говор, доближава се по-скоро до звукови вълни. ИНК-ите са като прилепите. Хората чуват само част от гласовия им обхват.
	— В такъв случай как семиотехите се свързват с тях? Щом не могат да общуват с думи?
	— Не е сложно да се изработи устройство за превод. Дядо ще го направи с лекота. Но реши да не се занимава.
	— Защо?
	— Защото не искаше да разговаря с ИНК-ите. Те са отвратителни твари и говорят отвратителен език. Ядат и пият само онова, което е на път да се разложи.
	— Не ядат ли нищо прясно?
	— Не. Ако те заловят, ще те киснат с дни във вода. И ще те изядат чак когато тялото ти започне да се разлага.
	Страхотно. Бях готов да се върна, но продължихме нататък. Момичето знаеше всяка крачка от пътя и бързаше напред. Когато насочих изотзад електрическото фенерче към него, златните му обици проблеснаха.
	— Я ми кажи, сваляш ли си обиците, когато се къпеш? — попитах аз.
	— Оставям ги — забави момичето ход, за да отговори. — Само по обици. Секси, а?
	— Предполагам.
	Какво ли ми трябваше да отварям дума за това!
	— Какво още според теб е секси? Както казах, нямам много опит. Никой не те учи на тези неща.
	— Никой няма и да те научи. Налага се да го разбереш сама — отвърнах аз. Направих съзнателно усилие да залича от главата си всички образи за секс. — Хмм — смених темата, — значи казваш, че това твое устройство излъчва ултразвукови вълни, които отблъскват ИНК-ите.
	— Докато устройството праща сигнали, те няма да припарят на повече от петнайсет метра от нас. Затова се постарай да стоиш близо до мен. Иначе ще те грабнат и ще те мариноват за закуска. При твоето състояние пръв ще се разложи стомахът ти. А зъбите и ноктите им са остри като бръснач.
	Притичах точно зад момичето.
	— Раната на стомаха още ли те боли? — попита то.
	— Само когато се движа — отвърнах. — Но от хапчетата вече не ме боли толкова много.
	— Ако намерим дядо, той ще махне болката.
	— Дядо ти ли? Как ще ми помогне?
	— Лесно. Правил го е с мен много пъти. Когато ме боли ужасно глава, дядо използва импулс, чрез който съзнанието вече не възприема болката. Всъщност обаче тя е важен сигнал на тялото, затова не бива да се прекалява. Но сега го налагат обстоятелствата. Сигурна съм, че дядо ще ти помогне.
	— Благодаря — казах аз.
	— Ще благодариш не на мен, а на дядо. Ако го намерим — напомни момичето.
	То насочи мощната светлина наляво и надясно и продължи нагоре срещу течението на подземната река. Между скалите се процеждаше влага, която се стичаше на вадички покрай краката ни. Там, откъдето минаваше, всичко беше покрито със слузести пластове мъх. Мъхът изглеждаше неестествено зелен, необяснимо за такава дълбочина, до която не достига фотосинтеза.
	— Я ми кажи, как мислиш, дали ИНК-ите знаят, че сега ходим тук, долу?
	— Разбира се, че знаят — отвърна момичето, без да влага чувства. — Това тук е техният свят. Те са ни обкръжили отвсякъде и ни наблюдават. Откакто сме слезли долу, през цялото време чувам шумове.
	Насочих лъча на електрическото фенерче настрани, но единственото, което видях, бяха камъни и мъх.
	— Те са по пукнатините и дупките, където не достига светлина — обясни момичето. — Или пък се прокрадват зад нас.
	— Колко минути са минали, откакто си включила устройството? — попитах аз.
	— Десет — рече момичето, като си погледна часовника. — Десет минути и дванайсет секунди. Още пет минути до водопада. Движим се добре.


	— Точно след пет минути бяхме при водопада. И този път тътенът на стичащата се вода беше заглушен преднамерено — както личеше, оборудването за изключване на звука още си действаше.
	— Странно — отбеляза момичето, като се пъхна под безшумния водопад. — Щом звукът е изключен, значи не са проникнали в лабораторията. Ако я бяха нападнали ИНК-ите, те щяха да разрушат всичко. Мразят лабораторията.
	И наистина вратата на лабораторията си беше заключена. Момичето вкара електронен ключ и я отвори. Вътре в лабораторията беше тъмно и студено и миришеше на кафе. Момичето затвори припряно вратата зад нас, провери дали е заключено и чак тогава щракна осветлението.
	И в лабораторията цареше същото безредие, както горе в офиса: навсякъде хартии, преобърнати мебели, разбити чаши и чинии, килимът, превърнат, явно с кофа смляно и използвано кафе, в абстрактна експресионистична композиция. Но в разрушението се наблюдаваше последователност. Който го беше извършил, определено беше проявил избирателност кое да пипа и кое да остави. Което беше опустошил, го беше направил безпощадно, но компютърът, конзолата с телекомуникациите, оборудването за изключване на звука и електрическият генератор си стояха недокоснати.
	Съседното помещение беше в същия вид. Безнадеждна бъркотия, но разрушението беше пресметнато най-старателно. Рафтовете с черепи си стояха непокътнати, измервателните уреди бяха отместени внимателно. По-дребното, нескъпо оборудване и изследователските материали, които можеха да се купят, бяха натрошени на парчета.
	Момичето отиде при сейфа, за да провери съдържанието му. Вратата не беше заключена. То извади две шепи бяла прах.
	— Пещта, която се включва автоматично при извънредни ситуации, си е свършила работата — обясни момичето. — Не са се добрали до документите.
	— Кой според теб го е направил? — попитах аз.
	— Със сигурност хора. Семиотехите или някой друг, който може да накара ИНК-ите да му помогнат да проникне тук, но вътре са влезли само те. Дори са заключили вратата, да не би ИНК-ите да проникнат и да довършат започнатото.
	— Не личи да са взели нещо ценно.
	— Да.
	— Но са отвели дядо ти, най-ценното нещо тук — напомних аз. — Никога няма да се отърва от онова, което той ми е вкарал. Сега вече наистина не ставам за нищо.
	— Не бързай толкова — каза пълното момиче. — Дядо изобщо не е бил отвлечен. Оттук има таен път за бягство. Сигурна съм, че се е измъкнал, като е включил другото устройство за отблъскване на ИНК-и.
	— Откъде си толкова сигурна?
	— Дядо не е от хората, които ще се оставят да ги заловят. Ако е чул, че някой прониква с взлом, се е измъкнал оттук.
	— Значи е в безопасност горе на повърхността.
	— Не, не е на повърхността — възрази момичето. — Пътят за бягство е като лабиринт. Колкото и бързо да вървиш, ти трябват пет часа, за да стигнеш края, а устройството срещу ИНК-и издържа само половин час. Дядо е още в лабиринта.
	— Или е бил заловен от ИНК-ите.
	— Едва ли. Дядо си е приготвил изключително сигурно убежище точно за случаи като този. Това е единственото място под земята, до което ИНК-ите няма да се приближат никога. Обзалагам се, че е там и чака да се появим.
	— Къде е това място?
	— Веднъж дядо ми обясни пътя, но в бележника би трябвало да има направена на ръка карта. На нея са отбелязани всички опасни места, където трябва да се внимава.
	— Какви опасни места?
	— Такива, че май е по-добре да не научаваш за тях. Изнервяш се, когато научаваш прекалено много.
	— Разбира се, моето момиче. — Не ми се спореше. — За колко време се стига до убежището?
	— За около половин час до входа. А оттам още час-час и половина до дядо. Стигнем ли до входа, ще бъдем в безопасност, страшен е първият половин час. Ако не побързаме, устройството за отблъскване на ИНК-и ще се изтощи.
	— Ами ако устройството се развали по средата на пътя?
	— Дано имаме късмет да не се случва. Ще се наложи да местим като побъркани лъча на фенерите.
	— В такъв случай да тръгваме — подканих аз. — ИНК-ите няма да губят време и ще съобщят веднага на семиотехите, че сме тук. Те ще се върнат всеки момент.
	Момичето смъкна непромокаемите дрехи и облече якето и маратонките, които бях донесъл в раницата. През това време аз също съблякох дъждобрана и си сложих шушляковото яке. След това смених маратонките с гумени ботуши и отново метнах на рамо раницата. Часовникът ми показваше почти дванайсет и половина.
	Момичето отиде при дрешника в далечното помещение и хвърли закачалките на пода. След като завъртя пръчката, се чу звук като от работещи чаркове и със скърцане в долния десен шкаф се отвори квадратна дупка. През нея лъхна студен спарен въздух.
	— Дядо ти явно е фетишист, пада си по гардероби — отбелязах аз.
	— Няма такова нещо — започна да го защитава момичето. — Фетишист е човек, който се е вторачил само в едно нещо. Е, да, дядо разбира от гардероби. Той разбира от всичко. Геният не се специализира, геният съществува сам за себе си.
	— Остави го гения. Ами невинните околни? Те също ще искат да се възползват. Точно заради това се е получила цялата тази бъркотия. И да си гений, и да си глупак, не живееш сам на земята. Можеш да се скриеш под земята, можеш да се обградиш със стена, но все ще се появи някой, който да оплеска всичко. Дядо ти не прави изключение. Заради него ми разпориха корема и сега ще настъпи краят на света.
	— Веднъж да намерим дядо, и всичко ще бъда наред — заяви момичето и се доближи, за да ме млясне леко по ухото. — Сега вече не можеш да се върнеш.
	То не сваляше очи от устройството за отблъскване на ИНК-и, докато го зареждаше. После тръгна напред, а аз, както и преди, закрачих отзад. След като се промушихме през дупката, момичето завъртя една ръчка, с която да запечата отвора. С всяко завъртане петното светлина се смаляваше все повече и повече, докато не се превърна в тънка ивичка и не изчезна.
	— Защо дядо ти е избрал точно този път за бягство?
	— Защото той води право в сърцето на леговището на ИНК-ите — обясни без колебание момичето. — Самите те не могат и да припарят до там. Там им е светилището.
	— Светилище ли?
	— Всъщност самата аз не съм го виждала никога, но поне така го нарича дядо. ИНК-ите се прекланят пред една риба. Пред огромна риба без очи — каза ми то, после насочи светлината напред. — Да вървим. Нямаме много време.
	Пещерата беше ниска, наложи се да приклякаме, докато вървим, и си удряхме главите в сталактитите. Мислех, че съм в добра форма, но сега, както се бях превил одве, при всяко движение на хълбоците в корема ме пронизваше леденостуден шиш. Въпреки това предпочитах много повече да ме боли, отколкото да се лутам тук сам, ако изпусна момичето от поглед.
	Колкото повече напредвахме в мрака, толкова по-откъснат се чувствах от тялото си. Не го виждах и след малко вече започнах да си мисля, че то не е нищо повече от хипотеза. Чувствах, разбира се, раната си и почвата под краката си. Но те не бяха нищо повече от кинестезия и допир, първобитни представи, произлизащи от предпоставката, че тяло съществува. Тези усещания щяха да се запазят и след като тялото си отидеше. Точно като при човек с ампутиран крак, който има чувството, че го сърбят пръстите на същия този крак.
	Мислите ми буквално се носеха на вихрушка, докато подтичвах след пълното момиче. Изпод зеленикавосивото износено яке се подаваше розовата му пола. Обиците му проблясваха — две светулки, примигващи около него. То не провери нито веднъж дали вървя след него, просто крачеше напред устремено като скаут. Спря чак когато излезе при едно разклонение на пътеката, където извади картата и насочи към нея светлината. Едва тогава успях да го настигна.
	— Всичко наред ли е? На прав път ли сме? — попитах аз.
	— Поне засега — отвърна момичето.
	— Откъде знаеш?
	— Мога да кажа, че не сме се отклонили, защото не сме се отклонили — заяви то с вид на голяма всезнайка и освети с фенерчето краката си. — Виждаш ли? Погледни.
	Погледнах кръга светлина върху земята. По грапавата повърхност на камъка проблясваха мънички късчета сребро. Взех едно — кламер.
	— Видя ли? — попита лукаво момичето. — Дядо е минал оттук. Знаел е, че ще тръгнем след него, затова ни ги е оставил като следа.
	— Разбрах — рекох аз, поставен на място.
	— Минаха петнайсет минути. Да побързаме — подкани момичето.
	По пътеката отпред имаше още разклонения. Но всеки път разпилените кламери ни показваха накъде да продължим. По пода в прохода имаше и прокопани дупки. Те бяха отбелязани върху картата като места, където да стъпваме внимателно, с електрически фенери, насочени към земята.
	Пътеката се гънеше като червей наляво и надясно, но слизаше все по-надълбоко и надълбоко. Нямаше места, където да се спускаме рязко надолу, само полегат равномерен наклон. След пет минути влязохме в голяма пещера. Разбрахме от промяната във въздуха и от звука на стъпките си.
	Момичето извади картата, за да провери къде сме. Аз осветих с фенера всичко наоколо. Като форма пещерата беше кръгла, таванът образуваше купол. Огънатите стени бяха гладки и равни, явно дело на… човешки ръце? Точно в средата на пода имаше плитка вдлъбнатина с диаметър един метър, запълнена със слуз с неизвестен произход. Във въздуха се носеше лека миризма, не беше натрапчива, но оставяше в устата неприятна кисела лепкавост.
	— Това явно е входът на светилището — каза момичето. — Сега вече не ни застрашават ИНК-и. На първо време.
	— Чудесно, но как ще се измъкнем оттук?
	— Остави на дядо. Той все знае начин.
	От двете страни на входа в светилището имаше заплетена рисунка. Две риби в кръг, всяка захапала опашката на другата. Главите им бяха издути като кабина на боен самолет и вместо очи те имаха нещо като две дълги пипала с вид на мустачки. Устата им беше прекалено голяма за тялото и стигаше почти до хрилете, под които имаше месести органи като няколко крайника на животно. Всеки от израстъците беше с нокти като на граблива птица. С нокти ли? Хрилете върху гърба бяха с формата на огнени езици, люспите стърчаха като тръни.
	— Митични същества? Как мислиш, наистина ли съществуват? — попитах аз момичето.
	— Знае ли човек? — отвърна то и вдигна няколко кламера. — Бързо, да вървим.
	Още веднъж прокарах светлината по издълбаната върху камъка фигурка и влязох след момичето. Направо си беше изумително, че ИНК-ите са пресъздали в непрогледния мрак такива подробности. Е, те виждаха на тъмно, но това тяхно зрение сякаш беше от друг свят. И сега те вероятно наблюдаваха всяко наше движение.
	Наклонът към светилището малко по малко стана по-стръмен, таванът също се извиси в съответните пропорции и накрая светлината на фенерчето вече не го ловеше.
	— Оттук нататък ще изкачваме планината — обясни момичето. — Но не истинска планина. По-скоро хълм. За тях обаче е планина. Така ми каза дядо. Това е единствената описана в документите подземна планина, свещена планина.
	— В такъв случай я оскверняваме.
	— Няма такова нещо. Точно обратното. Планината си е скверна още от самото начало. Това място тук е като кутията на Пандора, само че натикана под земната кора. Тук е струпана много мръсотия. И ние ще минем точно през средата.
	— Както го описваш, излиза, че е някакъв ад.
	— Щом твърдиш.
	— Май не съм готов за такова нещо.
	— О, я стига, трябва да вярваш — заяви розовата ми водачка на агитката. — Мисли си за приятни неща, за хора, които обичаш, за детството си, за мечтите си, за музика, ей за такива работи. Не се притеснявай, бъди щастлив.
	— Дали Бен Джонсън е достатъчно щастлив? — попитах аз.
	— Бен Джонсън ли?
	— Играел във великите филми на Джон Форд, яздел е най-красивите коне.
	— И ти си един — засмя се момичето. — Наистина ми харесваш.
	— Благодаря — отвърнах, — но не зная да свиря на никакъв инструмент.


	Както беше предсказало момичето, пътеката ставаше все по-стръмна, докато накрая започнахме да се изкачваме едва ли не по отвесна скала. Но мислите ми бяха насочени към моя кумир от по-щастливи времена. Бен Джонсън на кон. Бен Джонсън във „Форт Дефайънс“, в „Тя беше с жълта панделка“, „Каруцарят“ и „Рио Гранде“. Бен Джонсън в прерията, под прежурящото слънце и осеяното с облаци синьо небе. Бен Джонсън и стадо бизони в каньон, сред жени, които се надвесват от вратата и бършат ръце в карирани престилки. Бен Джонсън край река, в светлина, която трепти от сухата жега, сред пеещи каубои. Камерата се премества и виждаме как Бен Джонсън язди, бърз като стрела — нашият герой, хванат във вечен кадър.
	Докато се вкопчвах в скалата и проверявах къде да стъпя, ме крепеше именно Бен Джонсън на кон. Болката в корема също се беше притъпила съвсем. Може би именно Бен Джонсън беше сигналът, който изваждаше от съзнанието ми физическата болка.


	Продължихме да се катерим в тъмното по планината. Човек няма как да държи електрическо фенерче и да се хваща, докато се качва, затова го пъхнах в дънките, а момичето го преметна на гърба си. Това означаваше, че не виждахме нищо. Лъчът на фенерчето отскачаше от хълбока на момичето и кръжеше безполезно из пространството. А онова, което аз виждах с моето фенерче, беше безмълвна скална повърхност, която сякаш продължаваше безкрайно.
	От време на време момичето ме викаше, за да се увери, че не изоставам.
	— Добре ли си? — питаше ме. — Остава още съвсем малко.
	После, малко след това:
	— Дали да не изпеем нещо?
	— Какво? — поисках да узная.
	— Все едно, все едно какво.
	— Не пея на тъмно.
	— О, я стига.
	Добре де, какво толкова. Подхванах една руска народна песен, която бях научил в началното училище:
P>
	Цяла нощ се сипе сняг,
	Ей, ела на печката!
	Огънят се е разбумтял,
	ей, ела на печката!
	Мечтите стари в песен се сливат,
	ей, ела на печката!
P$
	Не знаех думите нататък и започнах да си съчинявам: всички са се събрали около печката, когато на вратата се чука — бащата отива да отвори и що да види, отпред стои елен с наранени крака, който му казва: „Така и така, гладен съм, дай ми нещо за ядене“, и те го нахранват с компот от праскови. Накрая всички седят около печката и пеят.
	— Страхотно. Хубаво пееш — одобри момичето. — Жалко, че не мога да ти изръкопляскам, ръцете ми са заети.
	Изкачихме зъбера и излязохме на равно място. След като си поехме дъх, огледахме с фенерите наоколо. Платото беше голямо — гладката му повърхност отгоре се разпростираше във всички посоки. Момичето приклекна и вдигна още пет-шест кламера.
	— Колко ли далеч е стигнал дядо ти? — попитах аз.
	— Не е много далеч оттук. Често ми е споменавал това плато.
	— Искаш да кажеш, че дядо ти е идвал тук по свое желание?
	— Разбира се. Трябваше да огледа терена, за да направи подземната карта. Знае всичко за това място.
	— Огледал го е сам?
	— Естествено — потвърди момичето. — Дядо обича да действа сам. Не че не обича хората и че не им се доверява, просто никой не може да му издържи на темпото.
	— Вярвам ти — отвърнах аз. — Но я ми кажи, какво толкова има на това плато?
	— Най-напред ИНК-ите са се заселили именно на тази планина. Копаели са дупки в скалата и са живеели вътре заедно. На мястото, където стоим сега, са изпълнявали религиозните си обреди. Смятат, че това тук е обиталище на техните богове, и им принасят в жертва живи същества.
	— Кои богове, онези гнусни ноктести риби ли?
	— Според дядо се смята, че именно рибите се довели тук предците на ИНК-ите. — Момичето насочи светлината към краката ни и ми показа плитък улей, издълбан в земята. Улеят водеше право към тъмнината. — Тръгнеш ли по улея, ще стигнеш при древния жертвеник. Светая светих. Никой от ИНК-ите и не припарва до него. Дядо вероятно е там, на сигурно, с изключен звук.
	Тръгнахме по улея. Не след дълго той стана по-дълбок, пътеката заслиза по нанадолнището, стените от двете страни се възправяха все по-нависоко и нависоко. Сякаш всеки момент щяха да се срутят и да ни премажат, но не помръдваше нищо. Между стените кънтеше само странното жвакане на гумените ни ботуши. Докато вървях, току вдигах очи.
	Искаше ми се да видя небето. Но горе нямаше, разбира се, слънце, луна и звезди. Бях похлупен от тежък мрак. С всяка глътка въздух, която си поемах, с всяка стъпка по мократа повърхност всичко напираше да се плъзне като кал на земята.
	Вдигнах лявата си ръка и натиснах бутона, с който се включва светлината на циферблата върху ръчния ми дигитален часовник. Два и двайсет и една. Когато се бяхме отправили към подземието, беше полунощ, значи бяха минали малко повече от два часа. Стиснали устни, продължихме да слизаме и слизаме по тесния улей.
	Вече не можех да разбера затворени ли са очите ми, или са отворени. Единственото, което в този миг докосваше сетивата ми, беше ехото на стъпките. Странният терен, въздухът и тъмнината променяха онова, което достигаше до слуха ми. Опитах се да внеса в звуците словесен смисъл, но те не се вместваха в никакви познати думи. Това беше незнаен език, поредица тонове и извивки, които не можеха да бъдат предадени с японски срички. На френски, на немски — или може би на английски — те звучаха приблизително така:
C>
	Дори… чрез… закупен… степенуван… добре.
C$
	Но когато наистина произнесох думите, те нямаха почти нищо общо със звуците на стъпките. В по-точна транскрипция изглеждаха така:
C>
	Дъори… чжсред… зъкупин… штипиноу… дбре
C$
	Финландски? Поредният пропуск в езиковите ми познания. Ако ме притиснеха да кажа какво означава това, вероятно щях да отговоря нещо от рода на: „Един селянин срещнал на пътя грохнал Дявол.“ Такова е само моето впечатление, разбира се.
	Докато вървях, се опитвах да свързвам различни думи и изрази. Представих си розовите маратонки на момичето, дясната подметка върху земята, центърът на тежестта, преместен към пръстите, после, точно преди да се вдигне дясната подметка, лявата, която също се опира в земята. Безкрайно повторение. Времето течеше все по-бавно, пружинката на часовника се разхлабваше, стрелките почти не напредваха.
C>
	Дъори… чжсред… зъкупин… штипиноу… дбре

	Дъори… чжсред… зъкупин… штипиноу… дбре

	Дъори… чжсред… зъкупин…
C$
	Грохналият Дявол седял на един камък отстрани на пътя в дълбоката провинция на Финландия. Дяволът бил на десет, може би на двайсет хиляди години и бил много уморен. Бил покрит с прах. Мустаците му били проскубани. „Къде си се разбързал толкоз?“, провикнал се Дяволът към селянина. „Строши ми се ралото, трябва да го потегна“, отвърнал селянинът. „Не бързай — рекъл Дяволът, — слънцето е още нависоко, закъде да бързаш? Седни тук и чуй разказа ми.“ Селянинът знаел, че седне ли при Дявола, не го чака нищо добро, но виждал, че той е много изтерзан и нещастен, и…
	Нещо ме удари по бузата. Нещо плоско, месесто, не много твърдо. Но какво ли? Опитах се да се досетя, а то ме удари още веднъж. Вдигнах ръка, за да го махна — безполезно. По лицето ми трепкаше неприятна ярка светлина. Отворих очи — не бях и забелязал, че са затворени. Беше светлината от електрическия фенер на момичето, което ме шляпаше по лицето.
	— Престани — изкрещях му. — Много е ярка. Боли.
	— Не можеш да спиш тук! Ставай! Ставай! — извика ми то.
	— Да ставам ли? Какво ми говориш?
	И аз запалих фенерчето и се огледах в светлината му. Бях на земята, бях се облегнал на стената и по мен се стичаше вода. Без да се усетя, съм задремал.
	Изправих се бавно.
	— Какво се е случило? Уж внимавах да не изоставам, а после съм заспал. Не помня да съм сядал и да съм се унасял.
	— Точно това е уловката — поясни момичето. — Те ще направят всичко, само и само да заспим.
	— Кои те?
	— Който или каквото живее на планината. Богове, зли духове, не знам… те. Създават ни спънки.
	Аз поклатих глава.
	— Всичко се замъгли. Маратонките ти издаваха някакви звуци и…
	— Маратонките ми ли?
	Разказах й за нейните финландски стъпки. За стария дявол. За селянина…
	— Всичко това е номер — прекъсна ме момичето. — Хипноза. Ако не бях погледнала назад, сигурно щеше да спиш там… цяла вечност.
	— Цяла вечност ли?
	— Да. Щеше да си пътник — уточни напевно то. Не каза закъде. — В раницата носиш въже, нали?
	— Ъхъ, около пет метра.
	— Вади го.
	Разкопчах раницата, свалих я от гърба си, бръкнах вътре и измъкнах между консервите, уискито и манерката въжето. Момичето завърза единия му край за колана ми, а другия омота около кръста си.
	— Готово. Би трябвало да свърши работа — рече то. — Така няма да се делим.
	— Освен ако не заспим и двамата — напомних аз.
	— Не създавай допълнителни проблеми. Да вървим.
	И така продължихме, завързани един за друг. Правех всичко възможно да не чувам стъпките на момичето. С електрическото фенерче поддържах връзка с гърба му под якето с военна кройка. Бях го купил през 1971 година, бях почти сигурен. Войната във Виетнам още продължаваше, Никсън и грозната му мутра още си бяха в Белия дом. Всички ходеха с дълга коса, мръсни сандали и якета военна кройка със знака на мира върху гърба, кефеха се на психеделична музика, въобразяваха си, че са Питър Фонда, кръстосваха с мощни мотори и надуваха до дупка „Роден за бунт“, който плавно преминаваше в „Чух от клюкарите“. Сходна музика в началото, различен филм?
	— За какво си мислиш? — попита пълното момиче.
	— А, за нищо — отвърнах аз.
	— Ще изпеем ли нещо?
	— Налага ли се?
	— Е, тогава измисли нещо друго.
	— Хайде да си поговорим.
	— За какво?
	— Ами за дъжда, искаш ли?
	— Разбира се.
	— Какво свързваш с дъжда?
	— Валеше вечерта, когато загинаха мама и татко.
	— Хайде нещо по-весело!
	— Добре. Лично аз нямам нищо против да говоря за това — каза момичето. — Но щом ти не искаш.
	— Ако ти се говори за това, говори — подканих аз.
	— Всъщност не валеше. Беше облачно и аз бях в болницата. Пред прозореца имаше камфорово дърво. Лежах и запомнях всеки клон. Дойдоха много птици. Врабчета, свраки, скорци и други, по-хубави. Но щом се наканеше да вали, птиците изчезваха. След това се връщаха и чуруликаха в знак на благодарност за хубавото време. И аз не знам защо. Може би защото, щом спре дъждът, от земята се показват буболечки.
	— Дълго ли лежа в болницата?
	— Около месец. Правиха ми операция на сърцето. Странно, нали? Само аз бях болна, а сега само аз съм жива. Денят, когато те загинаха, беше много натоварен за птиците. Бяха пуснали парното в болницата, по прозореца имаше пара и се наложи да стана, за да избърша стъклото. Не ми разрешаваха да ставам, но трябваше да видя дървото, птиците и дъжда. Имаше две с черни глави и червени криле. И тогава си помислих — колко странен е светът. В смисъл по света сигурно има милиони камфорови дървета — е, не е задължително да са точно камфорови, — но онзи ден ту валеше, ту спираше, ту валеше, ту спираше и колко ли птици са прелитали насам-натам? Това наистина ме натъжи.
	— Защо те е натъжило?
	— Защото, както вече казах, по света сигурно има милиони дървета, милиони птици и милиони дъждове. А аз не разбирах смисъла на едно дърво и на един дъжд и вероятно щях да си умра така. Плачех и плачех, чувствах се ужасно самотна. Това беше вечерта, когато загина цялото ми семейство. Въпреки че ми казаха много по-късно.
	— Сигурно е било ужасно.
	— Е, за мен това беше краят на света. Всичко стана мрачно, самотно и окаяно. Знаеш ли какво е?
	— Представям си — потвърдих аз.
	Нейните мисли за дъжда погълнаха и моите мисли. До степен да не забележа, че момичето е спряло и ще се блъсна още веднъж в него.
	— Извинявай — казах.
	— Шшт! — То ме сграбчи за ръката. — Чух нещо. Ослушай се!
	Застинахме и нададохме ухо. Първо тихо, почти недоловимо. Глух тътен като от трус. Звукът се засили. Въздухът се разтресе. Всичко ни подсказваше, че ще се случи нещо.
	— Земетресение? — попитах.
	— Не — потрепери момичето. — Много по-страшно.


>	22.
>	Сив пушек

	{img:strana_na_chudesata_list.png}
	Както ме е предупредил Полковникът, почти всеки ден се вижда пушек. Сив пушек, който се издига при Ябълковата градина и се носи към облаците. Гледаш ли дълго, ти се струва, че именно Ябълковата градина пуска тези облаци. Първите следи от пушек се появяват точно в три следобед и горенето продължава според броя на мъртвите. След снежна буря или мразовита нощ плътният стълб на пушека се вие с часове.
	Толкова ли смъртта на зверовете не може да се предотврати?
	— Не могат ли да им направят заслон? — питам аз Полковника, докато играем шах. — Не могат ли да ги защитят от снега, вятъра и студа? Най-обикновен заслон ще спаси много от тях.
	— Безпредметно е — е единственото, което отговаря той, без да вдига очи от шахматната дъска. — Зверовете никога няма да отидат под заслона. Пак ще си спят както винаги под открито небе. Изложени на стихиите, дори това да е равнозначно на смърт.
	Полковникът е на път да ми вземе царя — мести точно пред него първосвещеника си. По фланговете ме атакуват два рога. Чакам да минат в настъпление.
	— Излиза, че зверовете търсят едва ли не сами страдания и смърт — отбелязвам аз.
	— В известен смисъл да. За тях това е естествено. Студът и неудобствата. Това може би дори ги спасява.
	После Полковникът мълчи, оставя ме да защитя маймуната си, като я слагам при стената му. Може би ще успея да накарам стената да се премести. Полковникът почти се поддава, но после изтегля един от топовете си и укрепва защитната си линия.
	— Сега пък хитруваш, а? — смее се военният.
	— Не мога да се меря с теб, разбира се — смея се и аз. — Защо казваш, че това ги спасява?
	— Колкото и странно да звучи, може би именно смъртта е тяхното избавление. Те умират и напролет се прераждат. Като ново потомство де.
	— После обаче, след като пораснат, новородените пак страдат и умират. Защо трябва да се мъчат?
	— Защото така е предопределено — изрича той. — Ти си на ход. Докато не ми вземеш първосвещеника, няма да победиш.


	След три дни сняг най-неочаквано изниква ясно небе. Над замръзналия бял Град се плисват ослепително бляскави слънчеви лъчи. Чувам как навсякъде от клоните се сипе сняг. Не излизам от къщи и стоя на спуснати пердета — да не ми свети, но не мога да избягам. Вледененият Град отразява светлината като огромен шлифован скъпоценен камък и запраща ножове светлина, които ме пронизват в очите.
	Прекарвам следобедите, проснат по корем на леглото. Напрягам слух, за да чуя песента на птиците — те кацат по первазите заради трохите, които старците им оставят.
	Чувам, че самите старци седят на припек пред къщата и си говорят. Само аз избягвам топлата благодат на слънчевата светлина.


	Щом слънцето залезе, ставам от леглото и мия смъдящите си очи обилно със студена вода. Слагам тъмните очила и се спускам по заснежения склон към Библиотеката. Не мога да разчитам колкото обикновено. Само след един череп блясъкът на старите мечти забива в очните ми ябълки болезнени игли. Смътните кухини отзад натежават, пръстите ми стават безчувствени.
	В такива моменти Библиотекарката ми носи хладен компрес за очите и лек бульон или топло мляко — да ги изпия. Усещам ги грапави върху езика си, съвсем безвкусни. Свиквам, но вкусът пак не ми се струва приятен.
	— Постепенно се приспособяваш към Града — казва жената. — Храната тук не е като на друго място. Използваме само основни продукти. Което прилича на месо, не е месо. Което прилича на яйца, не е яйца. Което прилича на кафе, само прилича на кафе. Всичко е направено по подобие на нещо. Супата ще ти дойде добре. Стопля те.
	— Да, стопля ме — казвам аз.
	Главата ми не е толкова натежала, тялото ми не е толкова премръзнало. Благодаря на жената и затварям очи — да си починат.
	— Имаш ли нужда от още нещо? — казва жената.
	— Защо питаш?
	— Все нещо ще ти помогне да отвориш зимната си броня.
	— Ако имам нужда от нещо, то това е слънце — отвръщам. После свалям тъмните очила и чистя стъклата с парцалче. — Но е невъзможно. Очите ми не понасят светлина.
	— Нещо по-истинско от слънчевата светлина. Може би нещо от предишния ти свят, което ти е носело утеха.
	Тършувам из отломъците спомени, които са ми останали, но никой не се вмества в пъзела.
	— Няма смисъл. Не помня нищо. Загубил съм всичко.
	— Нещо дребно, каквото и да е, първото, което ти хрумне. Нека ти помогна.
	Паметта ми е като непробиваема стена. Не помръдва. Главата ме боли. След като загубих сянката си, загубих много. Каквото е останало, е затиснато под зимния студ.
	Жената слага ръка на слепоочието ми.
	— Ще помислим после. Може би ще си спомниш.
	— Нека разчета още една стара мечта — за последно — настоявам аз.
	— Уморен си. Дали да не почакаш до утре? Излишно е да се напрягаш. Старите мечти ще почакат.
	— Не, предпочитам да разчитам стари мечти, отколкото да бездействам. Така поне не се налага да мисля за нищо.
	Жената се изправя и се скрива в хранилището. Аз продължавам да седя със затворени очи, потопен в мрак. Докога ще продължи тази зима? „Убийствена зима“, каза Полковникът. А едва е започнала. Дали сянката ми ще доживее края й? Не, въпросът е дали ще го доживея аз, такъв разколебан?
	Жената слага на масата един череп и както обикновено го бърше с влажна кърпа, после и със суха. Седя там с глава, отпусната върху дланта, и наблюдавам как пръстите й се трудят.
	— Какво още да направя за теб? — пита тя, като вдига най-неочаквано поглед.
	— И така правиш много за мен — отвръщам.
	Жената маха ръка от черепа и сяда с лице към мен.
	— Имах предвид друго. Може би искаш да спиш с мен.
	Аз клатя глава.
	— Не разбирам — допълва тя с умолителен глас. — Нали каза, че имаш нужда от мен.
	— Да, имам. Но сега не е редно.
	Жената не казва нищо и накрая отново се заема да лъска черепа. Аз гледам тавана, пожълтялата лампа, окачена на него. Колкото и вкоравен да става духът ми, колкото и да ме е похлупила зимата, не бива да спя с жената. Не тя, а Градът иска да преспя с нея. Така ще сложат ръка и върху духа ми.
	Жената слага пред мен лъснатия череп, но аз не го вдигам. Гледам пръстите й върху масата. Опитвам се да разчета в тях някакъв смисъл, но те не ми съобщават нищо.
	— Разкажи ми още за майка си — подхващам.
	— За майка си ли?
	— Да. Все едно какво.
	— Струва ми се, че към нея се отнасях по-различно, отколкото към другите — подхваща жената. — Не помня добре, беше много отдавна. Не знам защо се получаваше по този начин.
	— Така е с духа. Нищо не е в равновесие. Като река — тече и се променя според местността.
	Жената се усмихва.
	— Не ми се вижда редно.
	— Но е така — казвам. — Не ти ли е мъчно за майка ти?
	— Не знам.
	Тя мести черепа, за да го огледа от различни ъгли.
	— Неясен ли е въпросът?
	— Да, вероятно.
	— За друго ли да говорим? — предлагам аз. — Какво обичаше майка ти? Помниш ли?
	— Да, много добре. В топли дни се разхождахме и гледахме зверовете. За разлика от теб, жителите на Града не излизат често на разходка.
	— Да, обичам да се разхождам — потвърждавам. — Какво друго помниш?
	— Когато мама беше сама в стаята, я чувах да си говори, но виж, не знам дали й е харесвало.
	— Какво казваше?
	— Не помня. Не приличаше на обикновено говорене. Не знам как да го обясня, но за мама явно беше важно.
	— Важно ли?
	— Да, говоренето беше някак си… особено. Мама провлачваше думите или пък ги скъсяваше. Гласът й ту се извисяваше, ту се снишаваше, като вятър.
	— Това е пеене — изведнъж осъзнавам аз.
	— Ти знаеш ли да говориш така?
	— Песните не се говорят. Те се пеят.
	— И ти умееш ли го? — пита тя.
	Поемам си дълбоко въздух, но не откривам в паметта си музика.
	— Съжалявам. Не се сещам за нито една песен — казвам.
	— Не можеш ли да върнеш песните?
	— С музикален инструмент сигурно ще успея. Ако изсвиря няколко ноти, може би някоя песен ще се върне при мен.
	— Как изглежда музикалният инструмент?
	— Има стотици, с всевъзможни форми и размери. Някои са огромни, могат да ги вдигнат само четирима души, други се вместват в дланта ти. И звученето им е различно.
	След като го казвам, усещам как вътре в мен бавно се разплита низ от спомени.
	— В Залата с Колекцията може би има музикален инструмент. Всъщност не е колекция, но там има много неща от миналото. Само съм надзъртала.
	— Можем ли да погледнем? — питам. — Днес май няма да съм в състояние да разчета още мечти.
	Минаваме покрай рафтовете с черепите и отиваме в друго помещение през врата с матово стъкло като на входа на Библиотеката. Жената влиза вътре, намира електрическия ключ и над тясното пространство се процежда слабо осветление. Подът е задръстен със сандъци и пътнически чанти, с камари от куфари, големи и малки. Прекалено много, за да ги преброиш, всички покрити, с прах. Сред тях има странни предмети, някои отворени, други в калъфи със същата форма. Защо тези неща са тук?
	Приклякам, за да отворя една от кутиите. Вдига се облак бял прах. Вътре има причудлива машина с редици кръгли клавиши върху скосеното лице. Явно е употребявана много, на места черната боя по металния капак се е олющила.
	— Знаеш ли какво е това?
	— Не — отвръща жената, както се е надвесила над мен. — Това музикален инструмент ли е?
	— Не, не издава музика. Прави думи. Мисля, че се е казвало пишеща машина.
	Затварям кутията на допотопния механизъм и се прехвърлям на ракитовата кошница до него. Вдигам капака и намирам пълен комплект ножове и вилици, чаши, чинии и старателно сгънати пожълтели салфетки.
	В един голям кожен куфар има стар костюм, ризи, вратовръзки, чорапи и бельо. Между пластовете дрехи са напъхани тоалетни принадлежности — четката за бръснене е със спечен по нея мръсен сапун, а шишето от алкохол е останало без мирис.
	Който и багаж да отворя, откривам сходен безвкусен инвентар. Дрехи и най-различни дрънкулки, всички сякаш приготвени в последния момент за внезапно пътуване. Но на всички им липсва нещо малко, което да им придава облик, всички оставят впечатлението за нещо незабележимо, без отличителни белези. Дрехите не са качествени и скъпи, шити по поръчка, но не са и дрипи. Личи, че са от различни времена и сезони и са принадлежали и на мъже, и на жени, кройките им също са различни — според епохата, но нищо в тях не привлича погледа. Дори миришат еднакво. Сякаш някой най-старателно е махнал всички отличителни белези, всичко лично. Съхранили са се само безлични остатъци.
	След като преглеждам пет-шест куфара, се отказвам. Дори в Града да могат да се намерят музикални инструменти, те не са тук.
	— Да вървим — подканям. — Прахът ми гложди в очите.
	— Разочарован ли си, че не намери музикален инструмент?
	— Можем да потърсим другаде — отговарям аз.


	Пожелавам й „лека нощ“ и тръгвам да се качвам сам по Западния хълм. Зимният вятър плющи между дърветата, блъска ме в гръб. Поглеждам назад и виждам, че луната е увиснала полузатулена над Часовниковата кула, а небесата са кипнали от плътно облаково вещество. В светлината, която не е точно лунна, Реката отстъпва назад, черна като катран.
	Спомням си, че сред дрехите в Залата с Колекцията съм видял топъл шал. Прояден е от молците, но ако го омотая няколко пъти, ще ми пази топло. Трябва да попитам дали куфарите си имат собственици и дали мога да използвам съдържанието им. Треперя, както стоя без шал на вятъра, ушите ми парят сякаш някой ги е зашлевил.
	Утре ще отида при Стража на Портата. Трябва да нагледам и сянката си.
	Обръщам гръб на Града и отново тръгвам нагоре по замръзналия склон към Официалните резиденции.


>	23.
>	Дупки, пиявици, кула

	{img:strana_na_chudesata_kryg.png}
	— Не е земетресение — потрепери момичето. — Много по-страшно е.
	— Какво например?
	Момичето не отговори, само преглътна и стреснато поклати глава.
	— Сега няма време за обяснение. Да бягаме! Само така ще се спасим. Сигурно ще си разкъсаш шевовете, но пак е за предпочитане пред смъртта.
	Спъвани от найлоновото въже, хукнахме колкото ни крака държат право напред. Светлината от фенера в ръката на момичето се люшна шеметно и очерта между стените зигзаг като от сеизмограф. Раницата заподскача по гърба ми. Идеше ми да я хвърля, но нямах време. Нямаше как да забавя крачката — бях като на повод.
	Колкото повече се отдалечавахме, толкова по-силен ставаше тътенът. Сякаш вървяхме право към мястото, откъдето се разнасяше. Онова, което беше започнало като подземен трус, сега стържеше, съскаше, клокочеше, скрибуцаше — и аз не знам какво още.
	Както тичахме, се смръщих — тялото ми напираше да тръгне в обратната посока, — но момичето водеше, а аз само го следвах. Пак добре че не се натъквахме на завои и препятствия. Улеят беше равен като пътека за боулинг. Нямаше дупки и скали, за които да мислим.
	След това се чуха оглушително скърцане и пукане, сякаш молози се търкаха със страшна сила един в друг. Всичко потъна в безпощаден шум; внезапна тишина. Миг на нищо. Сетне всичко се огласи от странен съсък, сякаш хиляди старци всмукваха между зъбите си въздух. Свистене като от тръстики, прокънтяло в мрака като жуженето на хиляди подземни насекоми, насъскани от едно и също нещо. Звукът не предвещаваше нищо добро за нас.
	В същото време ме обзе зловещото чувство, че звукът ни зове — звяр, дебнещ от засада плячката си. Какъвто и ужас да ни причакваше там, знаеше, че се задаваме. Нямах представа какво точно представлява. Отдавна се бяхме отказали от въображението ми.
	Продължавахме да бягаме — колко ли време? Чувството ми за време беше парализирано. Тичах и тичах, а не усещах умора, а раната на стомаха беше изтласкана в далечно кътче на съзнанието ми. Чувствах лактите си сковани, но това беше само телесно усещане. Почти не забелязвах, че тичам. Краката ми летяха и се носеха. Отзад ме тласкаше плътен слой въздух.
	Бях поезия в движение, когато момичето изпищя, за да ме предупреди, аз обаче не го чух. Блъснах се в него и го съборих на земята. Продължих устремено напред и се свлякох на дъга върху момичето. Дори не се чух как се удрям. След миг главата ми се удари с все сила о твърдата каменна плоча и ми мина мисълта: сякаш съм с изключен звук. Или еволюцията припълзява и към мен?
	След това — или по-точно едновременно с това — бях заслепен от болка отпред на челото. Мракът се взриви пред очите ми. Бях сигурен, че съм получил мозъчно сътресение. Дали си бях счупил черепа? Може би бях в кома и болката, пронизала ме в мозъчната кора, беше остатъчна, като опашката на гущер.
	Всичко това се разигра за миг. Бях жив. Бях жив и дишах. И дишах. Усещах болка. Усещах сълзи, които се стичаха на вадичка по бузите ми, влизаха отстрани в устата ми и капеха надолу по каменната плоча.
	Мислех, че ще припадна, но завързах болката за мрака. Правех нещо. А, да, бягах. Бягах от нещо. Паднах. Някъде в края на паметта си се помъчих да застана на колене.
	След като съзнанието ми си възвърна целостта, забелязах найлоновото въже. Бях като изпрана дреха, която бурният вятър е отвял от въжето. Бях си създал навика да превръщам положението, в което съм се озовал, в удобни сравнения.
	Точно тогава усетих, че от кръста надолу тялото ми го няма. Замислих се отново. Долната ми част си беше там, но не чувстваше нищо. Затворих очи и се съсредоточих. Покрай опитите да възкреся усещанията от колана надолу се сетих за опитите да получа ерекция. За усилието да влея насила енергия във вакуума.
	И така, мислех си за своята приятелка, библиотекарката с разширения стомах, и за гръмкия си провал в спалнята. Чак сега ми хрумна, че точно оттам е започнала бъркотията. Все пак човек можеше да има в живота и други цели освен да получи ерекция. Ако не друго, бях разбрал поне това още навремето, когато бях чел „Пармският манастир“ на Стендал.
	Долната ми половина сякаш беше заседнала насред проток. Или беше увиснала като мост над празното пространство… или се клатушкаше от ръба на равната скала. Само горната ми половина ме държеше да не падна. Точно заради това се бях вкопчил толкова отчаяно във въжето.
	Отворих очи, заслепен от ярка светлина. Пълното момиче ми светеше с фенера в лицето. Стиснах въжето и се замъчих да изтегля долната си половина върху твърдата скала.
	— Побързай! — кресна момичето. — Иначе ще ни убият и двамата!
	Тялото ми беше ужасно тежко, земята беше хлъзгава от кръвта. Сигурно се беше отворила раната. Пуснах въжето и с ужасни мъки се изтласках с ръце. Коланът ми се закачи в ръба на каменната плоча, докато найлоновото въже се опитваше да ме изтегли напред.
	— Не дърпай! — изкрещях на приближаващата се светлина. — Ще се справя и сам. Не докосвай въжето.
	— Добре ли си?
	— Достатъчно добре.
	С колан все така закачен на ръба на скалата, напрегнах последни сили, за да вдигна единия си крак.
	— Извинявай, но не можах да ти помогна — каза момичето. — Опитвах се да се задържа за скалите, иначе щяхме да паднем и двамата от ръба.
	— Добре де — отвърнах. — Но защо не ме предупреди за дупката?
	— Нямаше време. Затова ти изкрещях да спреш.
	— Не съм те чул.
	— Хайде да не спорим. Почти стигнахме. Трябва да се махнем оттук. Не го ли направим, ще ни изсмучат кръвта.
	— Как така ще я изсмучат?
	Момичето насочи електрическия фенер към дупката. Тя беше съвършено кръгла, с диаметър около метър. После наклони фенера и освети редици еднакви дупки, разпрострели се докъдето поглед стига. Стъпвахме като по медена пита.
	С тази разлика, че земята приличаше на подвижни пясъци. Помислих си, че от удара по главата очите ми си правят шеги с мен. Но когато сложих ръцете си под светлината, те не дадоха особени признаци да треперят.
	Което означаваше, че земята наистина се движи.
	— Пиявици! — писна момичето. — От дупките изпълзяват милиарди пиявици. Ако продължаваме да се мотаем тук, ще ни изпият кръвчицата.
	— Бррр. — Повдигна ми се. — Това ли е по-страшното от земетресение?
	— Не. Пиявиците са само началото. Най-гадното започва нататък.
	Все така завързани един за друг, събрахме смелост да продължим по лепкавата повърхност, като мачкахме на всяка крачка пиявиците. Неволно се сгърчих.
	— Не се подхлъзвай. Ако паднеш в някоя дупка, с теб е свършено.
	Момичето се вкопчи в лакътя ми. Аз пък се хванах за долния край на якето му. Който не е свикнал на такива неща, ще помни дълго как е стъпвал по трийсетсантиметрови хлъзгави камъни, гъмжащи от пиявици. Смачканите пиявици се слепваха на дебел пласт желатинеста пихтия.
	Пиявиците явно се бяха добрали до мен, когато се бях препънал. Усещах как две ми смучат врата и ушите. Помъчих се да не се вживявам, не издържах при самата мисъл. Пък и ръцете ми бяха заети. По-точно в лявата държах електрическото фенерче, а с дясната — момичето. Не можех просто да спра, за да махна тия вампири.
	Насочех ли светлината на фенерчето към земята, виждах цели талази гнусни пиявици. Те продължаваха да прииждат.
	— Сигурен съм, че ИНК-ите са хвърляли в тези дупки жертвите на приношенията си.
	— Много си досетлив — отбеляза момичето.
	— Ами да — потвърдих.
	— Според дядо пиявиците били помощници на рибите. Затова ИНК-ите им правели приношения и на тях. Прясно месо, топла кръв, хора, похитени от горния свят.
	От тъмните дупки сякаш се носеха въздишки. Бяхме обгърнати от усукани струи въздух, които се промушваха като пипала отдолу и приличаха на наежена нощна гора.
	— Сега ще дойде водата — оповести момичето. — Пиявиците бяха само началото. Щом изчезнат, ще се появи водата. Рукти от дупките. Трябва да се доберем до жертвеника, докато не е започнала да се покачва.
	— И си знаела всичко това? Защо, да му се не види, не ме предупреди?
	— Защото не знаех, затова. Водата не се покачва всеки ден. Случва се само един-два пъти в месеца. Откъде да знам, че ще дойде точно днес?
	Дупките нямаха край. Обувките ми лепнеха от смачканите пиявици и аз не можех да вървя по права линия. Странно.
	— Още малко — успокои ме момичето. — Още съвсем малко и ще бъдем в безопасност.
	Не ми се занимаваше да говоря. Само кимнах, което си беше направо безсмислено в този непрогледен мрак.
	— Чуваш ли ме? Добре ли си? — извика момичето.
	— Повръща ми се, иначе съм добре.
	Обикновено не мрънкам, но гъмжилото от пиявици, размазани и лепкави, а също тъмнината, умората и безсънието подлагаха на проверка самообладанието ми. На гърлото ми: стомашни сокове, преглътнати, кисело-сладки.
	Не смеех да си погледна часовника. Връхлетяха ме мисли за небето. Сутрин, дървета, горещо кафе, вестник… исках светлина, каква и да е светлина, истинска светлина.
	— Щом се измъкнем от това място, ще си повръщаш на воля. Задръж малко.
	Момичето ме стисна за лакътя.
	— А, без тия. Няма да ме видиш да драйфам. Само ми се повръща, нищо повече.
	Преглътнах.
	— Случва му се на всеки. Знам, че е ужасно, но все някога ще свърши. Повярвай ми — заяви момичето с непробиваем оптимизъм.
	Не, тези дупки можеха да продължават вечно. И аз така и нямаше да прочета сутрешния вестник. С прясно мастило, което остава по пръстите ти. Дебел от напъханите вътре реклами. Кога се буди и кога си ляга министър-председателят, репортажи от фондовата борса, самоубийства на цели семейства, рецепти за _chawan-mushi_*, дължината на полите, рецензии за грамофонни плочи, недвижими имоти…
	[* Яйчен крем, поднасян като предястие (яп.). — Б.пр.]
	Лошото беше само, че не бях абониран за вестник. Преди три години се бях отказал от вестниците. За какво са ми? Не чувствах връзка. Със света ме свързваше само преобразуването на числа наум. Предпочитах да прекарвам свободното си време главно сам, да чета стари романи, да гледам на видеото стари холивудски филми, да пия. Не ми трябваха вестници.
	Въпреки това, лишен от светлина в тази долна земя, изведнъж усетих, че си мечтая за сутрешен вестник. Да седна на слънце и да го изгълтам, както котка мляко, от първата до последната страница, да прочета всяка напечатана дума.


	— Ето го и жертвеника — каза внезапно момичето. — Още десет метра.
	В този миг, сякаш в потвърждение на думите му, хриптенето от дупките заглъхна, прекъснато сякаш от един-единствен великански замах с острие. Целият шумов натиск изчезна без предупреждение, без звуци като за финал. И заедно с него изчезнаха слуховото пространство и моето равновесие.
	Пълна тишина. Веднага след като звукът беше отсечен. Ние с момичето застинахме на място и нададохме ухо, за да чуем… какво? Преглътнах, но прозвуча хрипливо, като игличка, която стърже по края на диска на грамофон.
	— Водата ли се отдръпна? — попитах обнадежден.
	— Водата ще бликне чак сега — отвърна момичето. — Целият шум беше от нея — тя се издига нагоре и изтласква въздуха навън. Сега вече той е излязъл. И започва екшънът.
	Момичето ме държеше за ръка, докато прекосявахме последните няколко дупки. Най-после бяхме отминали най-страшното. Пиявиците сякаш се бяха разбягали в обратна посока. И да се удавехме, пак беше за предпочитане пред това да агонизираме бавно в трап, гъмжащ от пиявици.
	Пресегнах се да смъкна от врата си пиявицата, но момичето ме спря.
	— Недей! Ще ти откъсне кожата. Няколко пиявици не са навредили на никого — обясни то. — Пък и трябва да се покатерим бързо на кулата. В училище не са ли ти обяснявали никога за пиявиците?
	— Не — признах аз.
	Такъв съм си, тъп като котва на шамандура.
	Малко по-нататък момичето насочи светлината към „кулата“, която се издигаше пред нас. Представляваше гладък безлик цилиндър, извисил се като фар, стесняващ се от основата към върха. Не можех да определя височината й, но беше много висока. Без да казва и дума, момичето започна да се качва по „стъпалата“. Наложи се, разбира се, да ме тегли след себе си.
	Гледана на слаба светлина отдалеч, кулата наподобяваше достолепен паметник, строен с векове, но от близо си дадох сметка, че е естествено скално образувание. Доста груб сталагмит. Дори стъпалата, изсечени на спирала по измамния пилон, не бяха точно стъпала. Бяха неравни и криви, широки колкото да стъпиш на тях, понякога дори липсваха. Катерехме се, смъквахме се, залепвахме се за скалата.
	След трийсет и шест стъпала — имам навика да ги броя — ни блъсна звукът на силен плясък, сякаш някой метна по каменна стена огромно парче печено телешко. Последва колеблив полутакт тишина. Задаваше се нещо.
	И те дойдоха. Потоци вода, бликнала от стотиците гъмжащи от пиявици дупки. Тонове вода, прорязала мрака. След миг съм малко дете в киносалон, гледам кинопреглед за откриването на язовир. Шлюзовете са вдигнати, от екрана на мощен стълб руква вода. Надянал каска, губернаторът е оказал честта да пререже лентата. Бухлати облаци пръски, оглушителен тътен.
	— Какво правиш там долу? — ревна момичето.
	— Докъде според теб ще се качи водата? — изкрещях аз, след като примигах и се отърсих от унеса.
	— Ще се качи нависоко — гласеше троснатият му отговор. — Единственото сигурно е, че няма да стигне чак догоре.
	— Още колко стъпала?
	— Много.
	Поредният мил отговор.
	Продължихме да се катерим. Електрическият фенер на момичето, се люшкаше диво на преметнатата през рамо каишка. Щом стъпалата станаха двеста, се отказах да ги броя. Звукът на разярения поток се забави до лаком водовъртеж, а после до въодушевено клокочене. Нямаше никакво съмнение, равнището на водата се покачваше. Всеки момент тя щеше да започне да лиже подметките ми.
	— Не можехме ли да преплуваме? — попитах аз момичето. — Щяхме да си се носим с водата. Щеше да бъде по-лесно.
	— Не — отсече то. — Под повърхността има водовъртеж. Ако попаднеш в течението, няма да стигнеш с плуване далеч.
	Което означаваше, че това е единственият път. Че няма друг начин, освен да бъхтим нагоре по жалките стъпала, без да знаем кога ще ни застигне водата. Вече ми писваше.
	А в кинопрегледа водата се изстрелва на дъга по екрана, плисва се и се стича в огромното хранилище долу. Рукналата вода от десетки ъгли на камерата: отгоре, отдолу, направо, от тази страна, от онази, отдалеч, от средно разстояние, отблизо. Върху бетона пада грамадната сянка на водната дъга. Взирам се и сянката малко по малко се превръща в моята сянка. Седя там като омагьосан. Знам, че по извитата язовирна стена трепка моята сянка, но като човек от публиката се чудя какво да правя. Аз съм десетгодишно хлапе с широко отворени очи, страх ме е да се помръдна. Дали да не махна от екрана сянката си? Дали да не изтичам в прожекционната и да не открадна филма? Не правя нищо.
	Сянката ми си стои върху екрана — силует в далечината, размазан от трепкащата мараня. Сянката не може да говори, не владее езика на знаците, безпомощна е като мен. Знае, че седя тук и гледам. Опитва се да ми каже нещо.
	Никой от публиката не забелязва, че сянката всъщност е моята сянка. Не разбира и по-големият ми брат, който седи до мен. Ако беше забелязал, нямаше да пропусне да ме шляпне по ушите. От тези братя е.
	Аз също не се издавам, че сянката е моя. Така и така няма да ми повярва никой.
	След миг новината за язовира завършва и пускат кадри от коронацията на някакъв крал. Няколко коня с пищна украса по главата теглят по калдъръма на малък площад приказна каляска. Търся в шествието сянката си, но виждам само сенките на конете и на каляската.
	На това място споменът свърши. Макар и да не бях сигурен, че всичко това наистина ми се е случило. Нищо не беше останало в паметта ми. Може би беше видение, породено от звуците на водата в мрака, сън, изтръгнат пред лицето на извънредните обстоятелства. Но образът беше прекалено ярък. Миришеше на спомен, на истински спомен. Внезапно осъзнах, че наистина ми се е случило.
	До този миг някаква сила сякаш се беше намесила, за да запечата паметта ми и да я предпази от тази пихтия — съзнанието ми.
	Сила, която се е намесила ли?
	Или операция като онази, която ми направиха, за да мога да разбърквам данни. Бяха изгребали от съзнанието ми спомените. Бяха ми ги откраднали!
	Никой нямаше такова право. Никой! Спомените си бяха мои. Който краде спомени, краде време. Толкова се вбесих, че забравих за страха си. Беше ми все едно какво се случва. Искам да живея! Ето какво си казах. На всяка цена ще живея. Ще се измъкна от тази безумна долна земя, ще си върна спомените и ще живея. Какъв ти край на света — бях готов да си върна изцяло своето „Аз“.
	— Въже! — изкрещя момичето, и аз не знам откъде.
	— Въже ли?
	— Бързо, качвай се тук. Отгоре виси въже.
	Покатерих се по следващите три-четири стъпала до мястото, където стоеше момичето, и опипах скалата. Определено имаше въже, дълго алпинистко въже с край, който ми стигаше до гърдите. Дръпнах го, за да проверя дали ще издържи. Явно беше прихванато в другия край.
	— Очевидно го е пуснал дядо — възкликна момичето. — Дядо ни е пуснал въже.
	— Хайде да обиколим още веднъж кулата, за да ни е по-удобно.
	Колкото и да беше отчайващо да проверявам всяка своя стъпка, особено с маратонките, ние обиколихме по спираловидните стъпала още веднъж кулата и видяхме, че въжето виси в същото положение. През трийсетина сантиметра беше завързано на възли, на които да се закрепваме. Дано стигаха чак до горе.
	— Наистина е дядо. Само той мисли за такива подробности.
	— Щом твърдиш — рекох. — Знаеш ли да се катериш по въже?
	— Разбира се — отвърна момичето. — Правя го още от малка. Не съм ли ти споменавала?
	— Е, в такъв случай ти си първа — подканих аз. — Щом стигнеш горе, ми дай знак с фенера. И аз също ще се кача.
	— Но дотогава водата ще стигне дотук. По-добре да се катерим заедно.
	— Не, едно въже, един човек. Правило на алпинистите. Въжето може и да не издържи, освен това ще отнеме повече време, ако тръгнем да се катерим едновременно. Дори и водата да стигне чак дотук, няма страшно, нали се държа за въжето.
	— По-смел си, отколкото изглеждаш — отбеляза момичето.
	И без да казва и дума повече, тръгна да се катери по въжето. Аз се вкопчих с две ръце в скалата и загледах как момичето се люшка, все едно се възнася пияна душа.
	Умирах за глътка уиски, но то беше отзад в раницата и ми се стори неразумно да се пресягам, за да вадя бутилката. А, не. Ето защо само си представих, че си пия питието. Спокойно заведение, „Вандом“, изсвирен тихо от „Модерния джазов квартет“, купичка ядки, двойно уиски с лед. Чашата е оставена върху плота, засега недокосната, само гледана. Подобно на красивата жена, уискито иска да бъде оценено по достойнство. Първо го гледаш, после вече можеш и да отпиеш.
	След като подредих тази сцена, се сетих, че нямам подходящи дрехи. Двамата главорези се бяха погрижили. Какво да правя? Как какво, да си набавя нови. Тъмносин туиден костюм. Три копчета, рамене без подплънки, прав панталон, класическа кройка. Като на Джордж Пепард* от началото на шейсетте. Ризата — малко по-светъл оттенък на синьото, от сукно, обикновена яка. Вратовръзката — на двуцветни райета, приглушено червени и може би син, а може би и зелен оттенък на разпенено море по време на буря. Напитката — най-доброто шотландско уиски.
	[* Американски киноактьор (1928–1994 г.). — Б.пр.]
	Когато доближих чашата до устните си, забелязах, че водата вече не се чува. Дали това означаваше, че е престанала да шурти от дупките? Или просто се е покачила до равнище, където е заглушила всички звуци?
	Вече ми беше все едно. Нека водата си се покачва колкото иска. Аз бях решил да се спася. Да си върна спомените. Да не допускам повече да ме манипулират. Идеше ми да го изкрещя на глас. Луд съм за връзване! Вече никой няма да ме разиграва! Чухте ли!
	Не че имаше някакъв смисъл да го крещя, вкопчен в скала в мрака под земята. Реших да спестя възванията и пак извих врат, за да погледна. Пълното момиче се беше покатерило на височина колкото цели три-четири етажа в универсален магазин. Чак до дамското облекло или до щанда за кимона. Колко ли всъщност беше висока планината? Дядо й толкова ли не можеше да ни чака в някое не толкова безумно и бароково място?
	Накрая момичето ми даде с фенера знак, че е стигнало върха. Аз също дадох знак, после насочих светлината надолу, за да проверя колко се е вдигнала водата. Не видях нищо.
	Часовникът ми показваше четири и дванайсет след полунощ. Още не се беше съмнало. Сутрешните вестници не бяха разнесени, влаковете още не вървяха, жителите на горната земя си спяха сладко-сладко, без изобщо да подозират за всичко това. Опънах силно, с две ръце въжето, поех си дълбоко въздух, после започнах да се изкачвам бавно.


>	24.
>	Земята на сенките

	{img:strana_na_chudesata_list.png}
	Трите дни ясно време са отминали. Разбирам го още щом се събуждам. Отварям очи, а те не ме болят.
	Слънцето е останало без светлина и топлина, небето е похлупено от плътни облаци. Дърветата са запратили към мразовитата сивота чепати клони без листа, наподобяващи пукнатини в земната твърд. Със сигурност ще завали сняг, но въздухът е притихнал.
	— Днес няма да вали сняг — осведомява ме Полковникът. — Такива облаци не носят сняг.
	Отварям прозореца, за да погледна навън, но не схващам по какво е разбрал.


	Стражът на Портата седи с изути обувки пред металната печка и си топли краката. Печката е същата като в Библиотеката. Отгоре е плоска, да слагаш чайник, с отделение в долния край за сгурията. Отпред се отваря с дълга метална дръжка, на която Стражът си слага краката. В Къщата при Портата е задушно от парата на чайника и от долнопробния тютюн за лула или по-вероятно от някакъв ерзац. Миришат и краката на Стража.
	— Трябва ми шал — подхващам. — Главата ми премръзва.
	— Така е — сумти Стражът на Портата. — Това не ме изненадва изобщо.
	— В Залата с Колекцията отзад в Библиотеката има стари дрехи. Мога ли да взема някои?
	— А, онези неща ли — казва Стражът. — Можеш да вземеш каквото искаш. Вземи маншон, вземи палто, вземи каквото ти харесва.
	— А собствениците?
	— Остави ги собствениците. Дори и да са наоколо, са забравили за вещите. Но я ми кажи, подочух, че търсиш музикален инструмент.
	Знае всичко.
	— Официално в Града няма музикални инструменти — обяснява той. — Но това не изключва такава възможност. Вършиш важна работа, какво лошо има в това да притежаваш инструмент. Иди в Електроцентралата да питаш Пазача. Той може би ще ти намери нещо.
	— Каква Електроцентрала? — изненадвам се аз.
	— Все пак се захранваме с електричество — напомня Стражът и сочи лампата горе. — Ти какво мислиш, че токът расте по ябълковите дървета ли? — Той се смее, докато рисува карта. — Тръгваш по пътя покрай южния бряг на Реката, вървиш нагоре срещу течението. После, след половин час виждаш отдясно стар силоз. Навес с хлътнал покрив и без врата. Там завиваш надясно и продължаваш, докато не видиш хълм. Зад хълма е Гората. Навлизаш петстотин метра в нея и там вече е Електроцентралата. Разбра ли?
	— Мисля, че да — отвръщам. — Но през зимата е опасно да се ходи в Гората. Всички ми го повтарят. Миналия път се разболях.
	— А, да, щях да забравя. Наложи се да те нося нагоре по Хълма — казва Стражът на Портата. — Сега по-добре ли си?
	— Много по-добре, благодаря.
	— И не толкова безразсъден?
	— Да, надявам се.
	Стражът на Портата се ухилва и намества крака върху дръжката на печката.
	— Трябва да си знаеш силите. Веднъж като си изпатиш, и ти е за поука. Малко предпазливост не вреди. Добрият дървар носи по себе си само един белег. Ни повече, ни по-малко. Разбра ли?
	Кимвам, както се и очаква от мен.
	— Не се притеснявай за Електроцентралата. Тя се намира точно в началото на Гората. Само една пътека, няма как да се загубиш. Там не се навъртат Жители на Гората. Наистина опасно е само навътре в Гората и при Стената. Ако не ходиш там, всичко ще бъде наред. Не се отклонявай от пътеката, не подминавай Електроцентралата.
	— Пазачът от Жителите на Гората ли е?
	— А, не. Не е от Жителите на Гората, не е и от Жителите на Града. Кръгла нула е. Стои в края на Гората, не стъпва в Града. Безобиден, малодушен.
	— Как изглеждат Жителите на Гората?
	Стражът на Портата извръща глава и известно време мълчи, после отвръща:
	— Както, струва ми се, ти казах още първия път, можеш да задаваш каквито искаш въпроси, но аз мога да отговоря, мога и да не отговоря, както сметна за добре.
	Отварям уста със застинал върху устните въпрос.
	— Остави. Днес ще минем без отговори — отсича Стражът. — Но я ми кажи, май искаше да се видиш със сянката си. Време е, а? Откакто настъпи зимата, сянката съвсем е изнемощяла. Няма причина да не я видиш.
	— Болна ли е?
	— Не, не е болна. Здрава е като бик. Всеки ден се раздвижва по два-три часа. Вълчи апетит, ха-ха. Просто когато зимните дни се скъсяват и застудява, всички сенки губят по нещичко. Аз нямам никаква вина. Така стоят нещата. Е, нека тя ти каже сама.
	Стражът на Портата сваля от стената връзка ключове и ги прибира в джоба си. Прозява се, докато връзва кожените си обуща. Изглеждат здрави и устойчиви, с метални котки — за снега.
	Сянката ми живее между Града и света навън. Аз не мога да излизам в света оттатък Стената, сянката ми пък не може да влиза в Града. Затова единственото място, където можем да се срещнем, е Земята на сенките току зад Къщата при Портата. Земята е малка и оградена.
	Стражът вади от джоба си ключовете и отваря металната портичка в оградата. Влизаме в Земята на сенките. Тя е съвършено квадратна, в единия край почти опира в Стената. В средата има стар бряст с пейка отдолу. От старост дървото е съвсем посърнало, не е ясно дали е живо, или е мъртво.
	В ъгъла има барака от тухли и остатъци от строежи. Без стъкло на прозореца, само с някакво подобие на врата, скована от груби дъски. Не виждам комин, значи вътре не се отоплява.
	— Ето къде спи сянката ти — обяснява Стражът на Портата. — Не е чак толкова неуютно, както изглежда. Има си дори вода и тоалетна. Е, не е точно като в хотел, но пак е покрив над главата. Искаш ли да влезеш?
	— Не, ще чакам сянката си тук — отвръщам, още замаян от спарения въздух в Къщата при Портата.
	Студено или не, е за предпочитане да съм навън, на чист въздух.
	— Нямам нищо против, чакай да я доведа.
	Стражът нахълтва сам в бараката.
	Аз вдигам яка и сядам на пейката, после започвам да рисувам с върха на обувката по земята. Тя е твърда, тук-там с петна сняг, където е била в сянката на Стената.
	Стражът на Портата излиза от бараката и тръгва към мен, следван бавно от сянката ми. Каквото и да твърди Стражът, тя не пращи от здраве. Лицето й е изнурено, очите и бузите са хлътнали.
	— Предполагам, вие двамата искате да останете сами, ха-ха — заявява Стражът на Портата. — Сигурно имате да си казвате куп неща. Е, побъбрете си хубаво и дълго. Но не много дълго, знаете какво имам предвид.
	Зная какво има предвид. Ние със сянката ми гледаме как Стражът заключва вратата в оградата и се прибира в Къщата при Портата. Котките върху обущата му чаткат в замръзналата далечина. Чуваме как тежката дървена врата се затваря след него. Чак когато Стражът се е скрил от поглед, сянката ми се приближава и сяда до мен. Облечена е в торбест пуловер с груба плетка и работен панталон, на краката е с ботушите, които съм й намерил.
	— Как си, държиш ли се? — питам я.
	— А ти как очакваш да съм — отвръща сянката ми. — Ще премръзна от студ и храната е ужасна.
	— Но Стражът каза, че всеки ден се раздвижваш.
	— Какво раздвижване! — ахва сянката ми. — Всеки ден той ме извежда и ме кара да горя заедно с него мъртви зверове. Голямо раздвижване, няма що.
	— Толкова ли е неприятно?
	— Не е игри и забава. Товарим на каруцата труповете, откарваме ги в Ябълковата градина, заливаме ги с масло и ги подпалваме. Но Стражът първо им отсича със секира главите. Виждал си великолепната му колекция от сечива, нали? Тоя не е с всичкия си. Ако му падне, ще накълца на парчета целия свят.
	— От така наречените Жители на Града ли е?
	— Не, не мисля, че е оттук. Пада си по мъртви неща. Жителите на Града не му правят забележка. А и да искат, не могат. — Вече сме се отървали от цяла камара зверове. Днес сутринта имаше тринайсет мъртви, после трябва да ги изгорим. — Сянката забива в замръзналата земя токовете на ботушите си. — Намерих картата — казва тя. — Нарисувана е много по-добре, отколкото очаквах. И бележките са подробни. Само че я получих малко късно.
	— Разболях се — обяснявам аз.
	— Чух. Въпреки това зимата вече беше започнала. Картата ми трябваше по-рано. Ако разполагах с повече време, можех да разработя план.
	— Какъв план?
	— План за бягство. Какъв друг? Нали не си смятал, че картата ми трябва колкото да се позабавлявам?
	Аз клатя глава.
	— Мислех, че ще ми обясниш кое какво е в този Град. Все пак почти всичките ни спомени останаха при теб.
	— И какво от това? — отвръща сянката ми. — При мен са останали повечето ни спомени, но какво очакваш да правя с тях? За да се получи, трябва да се съединим отново, а това няма да стане. Опитаме ли, ще ни държат вечно разделени. Няма да се измъкнем никога. Затова обмислих всичко сама. За това как стоят нещата в Града.
	— И какво измисли?
	— Някои неща. Не засега не мога да ти кажа. Едва ли ще бъде убедително, ако не разполагам с повече подробности, които да го подкрепят. Дай ми още време, струва ми се, че ще успея. Но дотогава може и да бъде късно. Откакто настъпи зимата, определено изнемощявам. Мога и да разработя план за бягство, но дали ще имам сили да го осъществя? Затова картата ми трябваше по-рано.
	Поглеждам към бряста горе. Между клоните се показва мозайката на зимното небе.
	— Но оттук не може да се избяга — казвам. — Разгледала си картата, нали? Изход няма. Това е Краят на света.
	— Дори да е Краят на света, все има изход. Сигурна съм. Погледни небето. Къде отиват птиците, след като прелетят над Стената? В друг свят. Ако там нямаше нищо, защо ще слагат Стена? Все отнякъде може да се излезе.
	— Или може би…
	— Остави на мен, ще намеря изхода — прекъсва ме сянката. — Ще се махнем оттук. Не ми се мре в тази окаяна дупка. — Тя забива отново токове в земята. — Пак повтарям каквото казах в самото начало: тук има нещо гнило. Знам го. Повече от всякога. Лошото е, че Градът е съвсем уродлив. Всичко е уродливо, затова изглежда съвършено. Цялостно в своята уродливост. Ето такова… — Сянката рисува по земята с ботуша си кръг. — Градът е зазидан ето така — заявява тя. — Затова колкото повече стоиш тук, толкова повече си мислиш, че нещата са нормални. Започваш да се съмняваш в преценката си. Схващаш ли за какво ти говоря?
	— Да, усетил съм го и аз. Обърквам се. Понякога ми се струва, че точно аз причинявам куп неприятности.
	— Няма такова нещо — възразява сянката ми и надрасква до кръга нещо като лабиринт. — Именно ние сме прави. А те грешат, грешат във всичко. Повярвай, докато все още имаш сили да вярваш. Иначе Градът ще те погълне заедно с духа ти и с всичко останало.
	— Но как е възможно да сме напълно прави? Какво означава, че те грешат във всичко? И как изобщо да разбера, след като съм без спомени, с които да сравнявам?
	Сянката клати глава.
	— Погледни го по този начин. Градът уж разполага с всичко, от което се нуждае, за да се поддържа в постоянен мир и сигурност. Порядъкът изобщо не се променя, каквото и да се случи. Но теоретично е невъзможно светът да е в постоянно движение. Все има някакъв номер. Системата трябва да се намеси и да намери изход.
	— И открила ли си къде е той?
	— Не, още не. Както казах, още го обмислям. Трябват ми още подробности.
	— Кажи ми поне нещичко. Може и да ти помогна.
	Сянката ми вади ръце от джобовете, топли ги с дъха си, после ги разтрива върху коленете си.
	— Не, от теб не може да се очаква чак такова нещо. Мен ме боли тялото, а при теб е болен духът. Първото, което трябва да направиш, е да оздравееш. Иначе и с двама ни е свършено. Ще помисля сама, а ти направи каквото трябва, за да се спасиш.
	— Да, обезверявам се — признавам и поглеждам надолу към кръга върху земята. — Как да бъда силен, след като не мога да разбера самия себе си. Объркан съм.
	— Не е вярно — поправя ме сянката ми. — Не си объркан. Просто не те допускат до собствените ти мисли, крият ги от теб. Но духът ти е силен. Той оцелява и без мисли. И всичко да ти отнемат, духът ти носи в себе си кълн — твоето „Аз“. Трябва да вярваш в собствените си сили.
	— Ще опитам — обещавам аз.
	Сянката ми гледа небето, после затваря очи.
	— Виж птиците — подканя. — Нищо не може да ги спре. Нито Стената, нито Портата, нито звукът на ловджийския рог. Отразява се добре да гледаш птиците.
	Чувам, че Стражът на Портата ме вика. Време е да приключвам с посещението си.
	— Известно време не идвай да ме виждаш — прошепва сянката ми, когато понечвам да си тръгна. — Щом стане време, ще уредя да се видим. Ако се срещаме, Стражът на Портата ще се усъмни и това само ще затрудни работата ми. Престори се, че не се разбираме.
	— Добре — отвръщам.


	— Как мина? — пита Стражът на Портата, след като се връщам в Къщата. — Хубаво е да се видите след толкова време, а?
	— И аз не знам — клатя глава.
	— Така е — отвръща доволен Стражът.


>	25.
>	Храна, фабрика за блянове, капан

	{img:strana_na_chudesata_kryg.png}
	Оказа се по-лесно да се катерим по въжето, отколкото да се качваме по стъпалата. През трийсет сантиметра имаше здрав възел. Стисках с две ръце въжето, висях и се клатушках, оттласквах се от кулата. Не ти трябва цирк. Там обаче въжето е без възли, публиката няма да се хване на такива номера.
	От време на време поглеждах нагоре. Момичето светеше с фенера към мен, но аз не можех да определя разстоянието. Просто продължавах да се катеря, а раната на корема ми туптеше и туптеше. Цицината на главата ми също се представяше добре.
	Когато наближих върха, светлината, която момичето държеше, стана достатъчно ярка, за да видя цялото си тяло и какво има наоколо. Но вече бях свикнал да се изкачвам на тъмно и сега, когато виждах какво правя, се забавих и два-три пъти щях да падна. Не можех да преценя разстоянието. Скалите на светло ми се струваха само на хвърлей, а които оставаха в здрача, се превръщаха в негатив.
	След шейсет-седемдесет възела стигнах на върха. Хванах се с две ръце за скалата горе и се изтеглих като състезател в плувен басейн. От дългото катерене ръцете ме боляха, затова се поизмъчих. Момичето ме сграбчи за колана и ми помогна да се издърпам.
	— Разминахме се на косъм — съобщи то. — Още няколко минути, и щяхме да сме пътници.
	— Страхотно, няма що — отвърнах и стъпил на равното, се протегнах и няколко пъти си поех дълбоко въздух. — Докъде стигна водата?
	Момичето остави фенера и изтегли с две ръце въжето. На тринайсетия възел спря и ми го подаде. От него капеше вода.
	— Откри ли дядо си?
	— Ама разбира се — грейна то. — Ей там е, при жертвеника. Но си е навехнал крака. Спънал се е в една дупка.
	— И е стигнал чак дотук с навехнат крак?
	— Да, естествено. Дядо е в много добра форма.
	— Предполагам.
	— Хайде идвай. Дядо ни чака вътре. Иска да обсъди с теб много неща.
	— Аз също — отвърнах.
	Взех раницата и тръгнах след момичето към жертвеника. Той се оказа най-обикновен кръгъл отвор, изсечен в отвесната скала. През него се влизаше в голяма пещера, осветена от слабия кехлибарен пламък на газова лампа, която беше пъхната в една ниша, грапавият камък беше изпъстрен с милиард сенки. Професорът седеше до лампата, омотан в одеяло. Лицето му беше наполовина в здрача. В мъждивата светлина очите му изглеждаха хлътнали, но всъщност той си беше повече от бодър.
	— За малко да ви изгубим — поздрави зарадван професорът. — Знаех, че водата ще се покачи, но мислех, че ще се доберете дотук малко по-бързо.
	— Изгубих се в града, дядо — обясни пълната му внучка. — Лутах се близо ден, докато накрая се срещна с него.
	— Бре — възкликна професорът. — Но вече сме тук и е все едно.
	— Извинете, но какво точно е „все едно“? — попитах аз.
	— О, я по-спокойно. Ще стигна и до това. Сядайте де. Първо нека махнем тая пиявица от врата ви.
	Седнах до него. Внучката му се разположи до мен. Запали клечка кибрит и я доближи до грамадната твар, устроила си пир върху врата ми. Беше голяма колкото коркова тапа от вино. Пламъкът изсъска, щом докосна насмукалия се паразит. Пиявицата падна на земята и се загърчи, докато момичето не сложи край на мъките й.
	Имах чувството, че са ме пронизали с копие във врата. Само да завъртях по-силно глава, и кожата ми щеше да се смъкне като ципата на размекнат домат. Още седмица такъв живот и щях да се превърна в нагледно пособие за всевъзможни рани — като цветните плакати с ходила на атлети по аптеките. Прободна рана на корема, цицина на главата, белег от пиявица — за още по-смешно можете да добавите и члена ми, излязъл от строя.
	— Случайно да ви се намира нещо за ядене? — попита ме професорът. — Трябваше да се изнеса на пожар, не успях да взема нищо.
	Отворих раницата и извадих няколко консерви, смачкания на топка хляб и манерката, която му подадох. Професорът отпи голяма глътка вода, после огледа една по една консервите, сякаш избираше отлежало вино. Спря се на телешкото варено.
	— Вие няма ли да хапнете? — покани ме.
	Аз отказах. Загледахме го как отчупва от хляба и слага отгоре парче от вареното, после го излапва настървено. След това се нахвърли на компота от праскови и дори надигна кутията, за да изпие сока. Аз се задоволих с уиски — с лечебна цел. Поолекна ми. Не че алкохолът притъпи болката, просто й вдъхна живот, различен от моя.
	— Мда, направо ме спасихте — благодари ми професорът. — За всеки случай държа тук храна за два-три дни, но този път не успях да попълня запасите. Срам и позор. Свикнеш с безгрижните дни и сваляш гарда. Нали знаете старата поговорка: ден година храни. Хо-хо-хо.
	— Сега вече се нахранихте — подхванах аз — и искам да обсъдим някои неща. Да караме поред и да започнем от най-важното: какво целяхте? Какво постигнахте? Какво се получи накрая? И къде във всичко това съм аз?
	— Дано не ви затрудня с термините — започна да увърта той.
	— Нищо. Спестете ми ги. Обяснете го по-просто.
	— Вероятно ще отнеме време.
	— Прекрасно. Вие знаете с колко точно време разполагам.
	— Ами като начало трябва да се извиня — призна си професорът. — Изследванията са си изследвания, но ви изиграх, използвах ви и изложих живота ви на опасност. Дай му на учения неразработена жила на познанието и той ще се запретне да я копае. Науката бележи такъв напредък именно защото не мисли за друго, не се съобразява ще спечели ли, или ще загуби… Сигурно сте чели Аристотел.
	— Почти не съм — отвърнах аз. — Разбрах, че сте се ръководили от чисто научни подбуди. А сега на въпроса.
	— Извинявайте, но просто исках да ви обясня, че чистата наука често наранява хората точно както чисто природните явления. Изригналите вулкани погребват цели градове, наводненията отнасят мостове, земетресенията изравняват със земята сгради…
	— Дядо! — прекъсна го пълната му внучка. — Наистина ли разполагаме с толкова време? Дали да не побързаш с каквото имаш да казваш?
	— Права си, детето ми, права си — рече професорът, като хвана ръката на внучка си и я помилва. — Е, и така, хм, та какво ме питахте? Не съм много по обясненията. Откъде да започна?
	— Дадохте ми да разбъркам едни цифри. Какво съдържаха те?
	— За да ви обясня, трябва да се върнем три години назад. Тогава работех в Изследователския център на Системата. Но не на щат, като хоноруван външен експерт. Имах четирима-петима подчинени и достъп до великолепна апаратура. Разполагах с неограничени средства. Знайте все пак, че парите не ме вълнуват особено и че имам нещо като алергия към началници. Въпреки това ме привлякоха възможностите, които Системата осигуряваше, и мисълта, че ще приложа на практика резултатите от изследванията си. Точно по онова време Системата беше изпаднала в много тежко положение. Каквито и програми за разбъркване на данни и защита на информацията да внедряваше, семиотехите проникваха в тях. Тогава ме поканиха да оглавя научноизследователската дейност. По онова време бях — и още съм си, разбира се — най-способният и най-амбициозен учен неврофизиолог. Системата го знаеше и ме потърси. Целта й беше не по-нататъшното усложняване и подобряване на съществуващите програми, а съвършено нов подход. Той не е по силите на учените от университетските лаборатории, които, ако не публикуват, загиват и които живеят от заплата до заплата. Ученият с новаторско мислене е свободна личност.
	— Но вие сте се отказали от тази свобода, когато сте влезли в Системата — напомних аз.
	— Именно — потвърди професорът. — По онова време имах големи душевни терзания. Не че се оправдавам, но повече от всичко исках да внедря на практика откритията си. Вече разполагах с напълно разработена теория, а нямаше как да я проверя. Такъв е един от недостатъците на неврофизиологията: не можеш да правиш експерименти с животни, както е в другите клонове на физиологията. Никоя маймуна не притежава такова сложно подсъзнание и памет, че да замени човека с неговата психика.
	— Значи сте ни използвали за маймуни.
	— Е, не избързвайте с изводите де. Нека първо ви изложа накратко теориите си. Смята се, че не съществува шифър, който да не може да се разчете. Защото шифрите се основават на строго определени принципи. И колкото и сложни и точни да са тези принципи, в крайна сметка те се свеждат до особености, ясни за повече от един човек. Разбереш ли принципа, ще разчетеш и шифъра. И най-надеждните шифри, в които се използват книги и двама души си разменят съобщения, като обозначават думите по страницата и реда в два екземпляра на едно и също издание на книгата — дори тогава, ако някой открие книгата, играта свършва. Това ме накара да се замисля. Има само един сигурен, непробиваем начин: вкарваш информацията в „черна кутия“, която я разбърква и шифрова, после връщаш обработената информация пак през същата черна кутия, за да я подреди и разшифрова отново. Дори човекът, у когото е черната кутия, няма да знае какви са съдържанието и принципите й. Той може да я използва, но така и няма да разбере как действа. Щом човекът с черната кутия не го знае, никой не може да открадне информацията. Мечта.
	— Значи тази черна кутия е подсъзнанието.
	— Именно. Всеки се ръководи в поведението си от своята лична мнемонична нагласа. Няма двама души, които да са еднакви: всеки е с неповторима самоличност. А какво е самоличността? Мисловната система, изградена въз основа на спомените от натрупания опит. Лаиците го наричат съзнание. Няма двама души е еднакво съзнание. Същевременно самите хора почти нямат представа за собствената си мисловна система. И аз, и вие, никой. Онова, което знаем — или си въобразяваме, че знаем, — е само малка част от цялото. Само върхът на айсберга. А сега ще ви задам един прост въпрос: вие какъв сте, смел или страхлив?
	— Хм. — Трябваше да помисля. — Понякога съм смел, друг път съм страхлив. Всъщност не мога да кажа.
	— Ами същото е и с мисловната система. Не можете да кажете веднага. Според обстоятелствата вие почти начаса избирате някаква точка между двете крайности. Такава е заложената във вас уточняваща програма. Самият вие си нямате и понятие в какво точно се състои тази програма. И няма нужда да знаете. И без да знаете, постъпвате така, както ви е присъщо. Това е вашата черна кутия. С други думи, всички носим в себе си огромно неизследвано „гробище за слонове“. Ако не броим Космоса, това наистина е последната тера инкогнита на човечеството. Не, не е съвсем точно да се каже „гробище за слонове“. Там не са погребани натрупаните мъртви спомени. По-уместно е да го наречем „фабрика за блянове“. Именно там вие подреждате безбройните спомени и късчета познание, вплитате ги в сложни последователности, обединявате тези последователности в още по-сложни връзки и накрая създавате мисловна система. Истински конвейер, на който вие сте шефът. За съжаление нямате достъп до самия цех във фабриката. Точно като в „Алиса в страната на чудесата“ трябва да глътнете специално лекарство, с което да се смалите.
	— Значи фабриката за блянове създава поведенчески модели, на които се подчиняваме.
	— Точно така — потвърди старецът. — С други думи…
	— Един момент. Имам въпрос.
	— Ама разбира се, разбира се.
	— Схващам за какво ми говорите. Но проблемът е, че тези поведенчески модели всъщност не предопределят поведението ни в делничния живот. Сутрин например, след като стана, решавам с какво да ям препечената филия, дали с мляко, с кафе или чай. Това зависи от настроението ми, нали?
	— Точно така — кимна професорът. — Другият проблем, който усложнява нещата, е, че подсъзнанието се променя постоянно. Като енциклопедия, която всеки ден излиза в ново издание. За да внесете равновесие в човешкото съзнание, трябва да отстраните две проблемни места.
	— Какви проблемни места! — възкликнах аз. — Защо изобщо да са проблемни? Говорим за съвсем естествено човешко поведение.
	— Недейте така — спря ме професорът. — Ако продължавате така, ще навлезем в богословските въпроси. Основното при тях е дали човешките постъпки са предопределени от Божеството, или от начало до край са плод на свободната воля. В ново време, разбира се, науката набляга върху физиологичната спонтанност на човешкия организъм. Но веднага изниква въпросът що е спонтанност, а никой не предлага приемлив отговор. Никой не знае къде са ключовете от фабриката за блянове вътре в нас. Фройд, Юнг и всички останали са разработили разни теории, но всъщност не са постигнали друго освен да измислят език, на който да разговаряме. Внесли са в психологията лек схоластичен привкус.
	При тези думи професорът избухна в поредния гръмогласен смях. Хо-хо-хо. На нас с момичето не ни оставаше друго освен да го изчакаме да спре.
	— Лично аз съм по-скоро практик — продължи той. — Нали знаете, кесаревото кесарю. Така и така метафизиката не е друго освен семантични любезности. Има да се вършат куп неща, докато извлечем истината. Да вземем нашата черна кутия. Можете да я сложите встрани и изобщо да не я докосвате, но можете и да я използвате така, че да ви помага. Само че… — Тук професорът замълча и вдигна мелодраматично пръст. — Само че трябва да решите два проблема. Първият е спонтанността в житейските ни постъпки. А вторият са промените, които настъпват в черната кутия заради новия опит. И двата не се решават лесно. Защото, както казахте и вие, и двата са напълно естествени за хората. Докато е жив, човек трупа един или друг опит и този опит се съхранява миг след миг. За да спреш опита, трябва да умреш. Това ме накара да разработя една хипотеза. Какво ще стане, ако зафиксираме в даден момент състоянието на черната кутия? След това тя може и да се променя, нека. Но състоянието, в което е застинала в даден момент, ще си остане същото и вие можете да го използвате, каквото е. То си стои дълбоко замразено.
	— Чакайте малко. Какво означава това, че в човека съжителстват две мисловни системи ли?
	— Схватлив сте — каза старецът. — Това потвърждава, че не съм се излъгал във вас. Да, мисловна система А си остава същата, докато другата непрекъснато се променя… А’, А’’, А’’’… Носите в десния си джоб спрял часовник, а в левия — работещ часовник. Можете да извадите който поискате и когато поискате. Можем да решим втория проблем със същия подход: като премахнем възможностите за мисловна система А на битово равнище. Ясно ли е?
	Не, не ми беше много ясно.
	— С други думи, изчистваме повърхността, както зъболекарят чисти зъбен камък, и оставяме ядрото на съзнанието. Така няма място за грешки. Просто изчистваме мисловната система от външните пластове, замразяваме я и я прибираме на тайно място. Такъв е първоначалният принцип при разбъркването на данни. Това поне го бях разработил на теория още преди да постъпя в Системата.
	— За да правите мозъчни операции ли?
	— Да, но само защото се налага — призна професорът. — Ако бях продължил с изследванията, безспорно нямаше да се стига до операции. Парахипноза е приспани сетива или друга външна намеса, при която се създават близки до тези условия. Но засега съществува само електростимулацията. С други думи, изкуствената промяна на токовете в мозъка. Нищо сложно. Не е кой знае колко по-различно от онова, което се прилага при психопатите и епилептиците. Ако спрем електрическите импулси, излъчвани при отклоненията в… Дали да не прескочим техническите детайли?
	— Стига да не възразявате — отвърнах аз.
	— И така, основното е, че вкарваме съединителна кутия, която да насочва мозъчните вълни. Нещо като стрелката по железопътните линии. След това присаждаме електроди заедно с мъничка батерия, така че по даден сигнал съединителната кутия да се превключва, щрак-щрак.
	— Значи сте ми сложили в главата електроди и батерия?
	— Разбира се.
	— Страхотно, няма що — възкликнах.
	— Спокойно. Няма нищо страшно. Устройството, което сме вкарали, е с размера на зрънце червен боб, пък и наоколо е пълно с хора с подобни апаратчета или пейсмейкъри в други части на тялото. И така, изходната мисловна система — веригата или спреният часовник — вече е затворена. Дори да проникнеш в нея, не възприемаш нищо от потока на собствените си разсъждения, изобщо не осъзнаваш какво мислиш и вършиш. Ако не го бяхме направили така, щяхте да се изкушите и вие да си играете с мисловната система.
	— Ами облъчването на ядрото на съзнанието, след като то бъде изчистено от външните пластове? След операцията един от вашите подчинени ме предупреди за това.
	— Точно така. Но по онова време ние още не го бяхме установили. Работехме въз основа на предположения. Е, правили сме експерименти и с хора. Не искахме още от самото начало да излагаме на опасност такъв ценен човешки материал като вас, калкутехите. Системата подбра десет души. Направихме им операции и проследихме резултатите.
	— Какви хора?
	— От Системата не ни казаха. Десет здрави мъже без установени психически отклонения. С коефициент на интелигентност сто и двайсет и нагоре. Това бяха единствените условия. Резултатите бяха умерено насърчителни. При седем от общо десет души съединителната кутия работеше безпогрешно. При другите трима даваше засечки — мисловната система не се превключваше или те се объркваха, или и двете.
	— Какво стана при онези, които се объркваха?
	— Върнахме ги към предишното им състояние, изключихме съединителната кутия. Не са пострадали. Същевременно продължихме експеримента с другите седем, докато не изникнаха няколко проблема: единият беше технически, другите засягаха самите субекти. Първо, сигналът за превключване на съединителната кутия показа зависимост. Започнахме с петцифрено число, но по неустановена причина при някои съединителните кутии се превключваха от миризмата на гроздов сок. Разбрахме го веднъж по време на обяд.
	Пълното момиче прихна, но на мен не ми беше до смях. Малко след ъпгрейдването на програмата за разбъркване на данни започнах да реагирам на най-различни миризми. Бях готов да се закълна например, че заради одеколона на момичето с дъх на пъпеш чувам нещо като гласове. Ще бъде голям ужас, ако мисловната ти система се изключва всеки път, щом надушиш нещо.
	— Решихме проблема, като вкарахме между цифрите специални звукови вълни. Сигнали, предизвикващи реакции, твърде сходни с реакциите на някои миризми. При някои се появи и друг проблем — съединителната кутия се включваше, но замразената мисловна система не се задействаше. След като проучихме най-различни възможности, установихме, че проблемът е съществувал още от самото начало в мисловната система на субекта. Ядрото на съзнанието му беше неустойчиво или твърде размито. О, мъжете си бяха здрави и доста умни, но като психология нямаха изградена самоличност. Или по-точно имаха самоличност, но подреждаха нещата според нея и с тях не можеше да се работи. Това, че им бяхме направили операция, още не означаваше, че те са годни да разбъркват данни. Тук определено трябваше да се направи подбор. Така останаха трима. И при тримата съединителната кутия се включваше от разработения сигнал, а замразената мисловна система действаше устойчиво и успешно. Затова още един месец правихме с тях експерименти и точно тогава получихме картбланш.
	— Доколкото разбирам, именно тогава сте ъпгрейдвали разбъркването?
	— Точно така. Следващият етап беше да проведем изследвания и събеседване с близо петстотин калкутехи. Подбрахме двайсет и шестима здрави мъже без установени психически отклонения, които проявяваха силна психологическа независимост и владееха поведението и чувствата си. Хвърлихме доста труд. Видях, че при изследванията и събеседването много неща не се изясняват, и затова накарах Системата да подготви подробни досиета за всеки от вас. Произход, възпитание, образование, сексуален живот, пиене… всичко, всичко.
	— Едно не разбирам — прекъснах го аз. — Доколкото съм чувал, ядрото на съзнанието ни, нашите черни кутии се пазят в хранилището на Системата. Как е възможно?
	— Проучихме най-внимателно мисловните ви системи. След това направихме копия, които се пазят в компютърна база данни. За всеки случай, ако с вас стане нещо.
	— Точни копия ли?
	— Не, не точни, но близки до точните, защото след успешното отстраняване на повърхностния слой проучването се улесни много. Копията представляват триизмерни холограми. При предишните компютри това не беше възможно, но компютрите от ново поколение имат доста функции като на фабриката за блянове и могат да създават сложни мисловни модели. Нали разбирате, става въпрос за строго установено структурно копиране. Сложно е, но като за лаици се свежда до следното: първо вкарваме електрическия модел на импулсите в съзнанието ви. При всеки прочит в този модел се наблюдават леки отклонения. Те се дължат на това, че чиповете ви са пренареждани в различна последователност, а последователностите — в различни схеми. Някои от тези промени са статистически значими, други — не толкова. Определя го компютърът — отхвърля несъществените, а останалите подрежда в базови модели. Това се повтаря отново и отново стотици хиляди пъти. Като застъпващи се кадри върху кинолента. После, след като се убедим, че в така получения модел няма да настъпят съществени промени, го запазваме като черна кутия.
	— Нима твърдите, че сте възпроизвели човешкото съзнание?
	— Не, няма такова нещо. Съзнанието не може да се възпроизведе. Единственото, което съм направил, е да установя мисловната ви система на феноменологично равнище. И тя пак има граници във времето — времева рамка. Когато става въпрос за гъвкавостта на мозъка, не ни остава друго освен да вдигнем ръце. Но постигнахме не само това. Успяхме да създадем на компютъра изображение на черната ви кутия. — При тези думи професорът погледна първо мен, после пълната си внучка. — Видеозапис на ядрото на съзнанието ви. Нещо, което досега не е правил никой. Защото не беше възможно. Благодарение на мен вече е. Как според вас съм успял?
	— Нямам представа.
	— Показахме на субектите някакъв предмет, изследвахме електромагнитната реакция в мозъка им, преобразувахме я в цифри, после ги изобразихме като точки. В началото изображението беше съвсем неясно, но с много, много повторения, след като го настроихме и добавихме подробности, успяхме да възпроизведем на компютърния монитор онова, което субектите са видели. Не е чак толкова лесно, както го описах, но опростено казано, направихме това. И така, след безброй повторения на тези стъпки компютърът започна да обработва модела толкова добре, че чрез електромагнитната дейност на мозъка да възпроизвежда образи. Наистина го умее. Следващото, което направих, беше да разчета черната ви кутия с компютър, програмиран с тези модели, и така получих изумителен графичен образ на онова, което става в ядрото на съзнанието. Образите бяха, естествено, разбъркани и откъслечни и сами по себе си не означаваха много. Нуждаеха се от редакция, от монтаж. Някои части трябваше да се изрежат, да се добавят и разместят, а други да се изхвърлят точно както в киномонтажа. Трябваше да пренаредим всичко в разказ.
	— В разказ ли?
	— Защо се учудвате! — каза професорът. — Най-добрите музиканти превръщат съзнанието в музика, а художниците — в цвят и форма. Писателите създават романи, като се осланят на психологията. Логиката като цяло е същата. Като енцефалодигитален образ това, разбира се, не е точно възпроизвеждане, но не ни помогна особено и да го разглеждаме като точна произволна последователност от образи. При всички положения този „монтаж на образите“ допринесе много да схванем цялостния смисъл на картината. Е, да, това не влизаше в дневния ред на Системата. Изображенията си ги правех за удоволствие.
	— Как така за удоволствие?
	— Навремето, още преди войната, работех като асистент-монтажист в киното. Станах много добър. Научих се да внасям ред в хаоса. Правех монтажа в лабораторията сам, без да ми помагат. Никой нямаше представа какво правя, затворен там, долу. Затова, разбира се, можех да изнеса тези изображения, без никой и да подозира за тях. Те бяха моето съкровище.
	— На всичките двайсет и шест души ли направихте изображения на съзнанието?
	— Естествено. Може да не е нищо особено, но ги направих всичките. Дадох на всяка заглавие и то се превърна в заглавие и на черната кутия. Вашето е „Краят на света“, нали?
	— Знаете, че е това. „Краят на света“. Доста необичайно, а?
	— По-късно ще стигнем и до това — обеща професорът. — Та никой и не разбра, че съм успял да възпроизведа образа на двайсет и шест съзнания. Аз не казах на никого. Исках да продължа изследването вече извън Системата. Да завърша проекта, който ми бяха възложили, и да направя експериментите с хора, необходими за изследването. Не исках да се задържам в Системата. Съобщих, че напускам. Те се възпротивиха — знаех прекалено много. Ако на този етап се прехвърлех при семиотехите, щеше да се провали целият план с разбъркването на данни, поне така си мислеха в Системата. Казаха ми — така и така, изчакай три месеца. Продължи с каквито искаш изследвания в лабораторията. Щели да ми платят допълнително. До три месеца свръхповерителната им програма за защита щяла да бъде готова, ако съм смятал да напускам, да съм изчакал дотогава. Е, аз съм свободен човек и такива ограничения не ми понасят, но предложението не беше никак лошо. Затова реших да остана още малко. Но не е хубаво да седиш със скръстени ръце. Разполагах с много време, субектите ми бяха подръка и ми хрумна да вкарам в мозъка ви още една верига, прикачена към съединителната кутия. Да направя трипосочна мозъчна верига. И в тази трета верига да сложа редактирана от мен версия на ядрото на съзнанието ви.
	— За какво ви е било да го правите?
	— Първо, просто за да видя как ще подейства на субектите. Исках да проверя как едно редактирано съзнание, подредено от другиго, ще се проявява в първоначалните субекти. Такова нещо не беше правено в цялата история на човечеството. И, второ — макар че този мотив не беше толкова важен, — Системата ми даваше картбланш и аз си казах: защо пък да не го изтълкувам буквално и да не се възползвам! Реших да продължа изследването и да вкарам още една функция, за която в Системата нямаше и да подозират.
	— И заради това сте ни бъркали в главата и сте положили там релси за електрическия си влак?
	— Е, учените не се славят с това, че умеят да потискат любопитството си. Осъждам, разбира се, учените, които са сътрудничили на нацистите и са провеждали в концентрационните лагери вивисекции. Срам и позор. Същевременно усетих, че си мисля: така и така ще правиш експерименти с живи хора, защо да не извършиш нещо по-сензационно и полезно? Когато пред учените се откриват възможности, дълбоко в себе си те изпитват едно и също. Какво толкова, добавях трета верига там, където вече имаше две, и променях леко потока във веригите, вече вкарани в мозъка. Какво лошо имаше в това да използвам същите картончета с буквите на азбуката, за да напиша още една дума?
	— Но истината е, че освен мен са починали всички, подложени на ъпгрейдването на програмата за разбъркване. Защо?
	— Дори аз… не знам — призна си професорът. — Точно както споменахте и вие, починаха двайсет и петима от общо двайсет и шестимата калкутехи, подложени на ъпгрейдване на програмата. Всички по еднакъв начин, сякаш съдбата им е била предопределена. Вечерта са легнали да спят, а на сутринта са били мъртви.
	— Ами аз? — попитах. — Утре може да съм мъртъв и аз.
	— Не бързайте толкова, моето момче — продължи да философства изпод одеялото професорът. — Двайсет и петимата починаха в рамките на половин година. Около година и два месеца — година и половина след ъпгрейдването. А ето че след три години и три месеца вие продължавате да разбърквате с лекота данни. Това ни кара да мислим, че притежавате някаква по-особена черта, каквато е липсвала на другите.
	— Особена ли? В какъв смисъл особена?
	— Чакайте, чакайте. Един момент, ако обичате. Я ми кажете, след ъпгрейдването не сте наблюдавали някакви странни симптоми, нали? Не сте чували звуци и гласове, не сте получавали халюцинации, не сте припадали или нещо такова?
	— Не съм — потвърдих аз. — Не съм получавал видения и не съм чувал гласове. Само, както вече споменах, станах чувствителен към миризми на плодове.
	— Наблюдаваше се при всички. Но това не е довело до звукови и зрителни халюцинации, нали? Не сте припадали внезапно?
	— Не съм.
	— Хмм — проточи професорът. — Нещо друго?
	— Всъщност има едно нещо. Съвсем го бях забравил, докато не изникна преди малко като спомен. Досега имах само откъслечни спомени, затова явно не съм им обръщал внимание. Но докато идвахме насам, видях ярки, свързани в дълга последователност образи, изникнали заради звука на водата. Не беше халюцинация. Беше си съвсем истински спомен. Изобщо не се съмнявам.
	— Не, не е било спомен — възрази категорично професорът. — Може и да сте го изживели като спомен, но всъщност е изкуствен мост, създаден от самия вас. Нали разбирате, съвсем естествено е да се появи пропаст между вашата самоличност и съзнанието, което съм редактирал и съм вкарал. И за да оправдаете собственото си съществуване, вие сте ги съединили с нещо като мостове.
	— Какви мостове? Никога досега не ми се е случвало такова нещо. Защо най-неочаквано то се проявява точно сега?
	— Защото превключих съединителната кутия на третата верига — обясни професорът. — Но да караме поред. Иначе ще усложним още повече нещата и ще ви бъде още по-трудно да разберете.
	Отпих глътка уиски. Това се превръщаше в кошмар.
	— Когато първите осмина мъже починаха един след друг, ми се обадиха от Системата. Да съм установял причината за смъртта. Да ви призная, изобщо не ми се занимаваше повече с тях, но тъй като ставаше въпрос за разработени от мен технологии, а и за живот и смърт, нямаше как да откажа. И така, отидох да видя за какво става въпрос. Описаха ми накратко обстоятелствата, при които е настъпила смъртта, и ми показаха резултатите от аутопсиите на мозъците. Както вече споменах, и осмината мъже бяха починали по неизвестни причини по един и същ начин. Не се наблюдаваха видими увреждания на мозъка и телата им, всички бяха спрели да дишат мирно и кротко насън.
	— Значи не сте установили причината за смъртта?
	— Не, не съм. Имах, разбира се, някои предположения. Мисловните системи може би се бяха смесили и бяха претоварили мозъка, защото по някаква причина съединителните кутии, присадени в него, бяха изгорели или просто бяха спрели. Или проблемът може би не беше в съединителните кутии: може би изобщо не е трябвало да освобождаваме за кратко ядрото на човешкия мозък, може би той просто не беше издържал.
	Професорът замълча, за да придърпа до брадичката си одеялото.
	— От аутопсиите на мозъците не се ли изясни нещо?
	— Мозъкът не е тостер, не е и пералня. Шифрите и превключвателите са почти невидими за окото. Тук всъщност говорим за пренасочване на потока от невидими електрически заряди, затова, дори и след смъртта на субекта да извадим за проверка съединителната кутия, пак няма да разберем нищо. Можем да засечем отклоненията в живия мозък, но не и в мъртвия. Ще разберем, разбира се, ако има кръвоизливи или тумори, но такива нямаше. Мозъците бяха чисти. Следващото, което направихме, беше да повикаме в лабораторията десетима от още живите субекти и да ги подложим още веднъж на основен преглед. Проверихме мозъка им на скенер, превключихме мисловните системи, за да се уверим, че кутиите си работят. Разговаряхме дълго с хората, попитахме ги дали страдат от физически заболявания, дали получават звукови или зрителни халюцинации. Но никой от тях нямаше проблеми, за които си заслужава да говорим. Всички бяха здрави и си работеха кротко — разбъркваха данни. Единственото заключение, до което успяхме да стигнем, бе, че в мозъка на починалите е имало вроден дефект, заради който той не е бил годен да разбърква. Нямахме представа какъв е този дефект. Трябваше да продължим с изследванията и да отстраним проблема, преди да правим опити за второ ъпгрейдване на програмата за разбъркване. Но се оказа, че сме грешили. За един месец починаха още петима, трима от които бяха минали основен преглед при нас. Хора, които въз основа на вторичния преглед бяхме определили като годни, бяха сдали фронта и бяха умрели. Излишно е да казвам, че за нас това бе голям удар. Половината от двайсет и шестте субекти бяха мъртви, а ние не можехме да установим защо. Вече не стоеше въпросът дали са били годни или негодни, явно имаше грешка в основната програма. Излизаше, че е невъзможно две мисловни системи да се превключват в един и същ мозък. Тогава предложих на Системата да замразим проекта. Да извадим от главите на още живите съединителните кутии и да преустановим разбъркването на данни. Не го ли направехме, щяхме да изгубим всички. И дума да не става — ето какво ми казаха от Системата. И се наложиха.
	— Какво са направили?
	— Наложиха се. Самата програма за разбъркване на данни беше изключително успешна и беше нереалистично да очаквам Системата да се върне на отправната точка. Пък и не бяхме сигурни, че ще умрат и останалите. Ако някой останеше жив, щеше да се превърне в идеален обект за по-нататъшни изследвания. Тогава се отказах.
	— И жив останах само аз.
	— Да.
	Опрях глава върху каменната стена отзад и прокарах ръка по наболата си четина. Кога ли за последно се бях бръснал?
	— И защо не съм умрял?
	— Това също е само предположение — подхвана отново професорът. — Предположение, осланящо се на други предположения. Но едва ли съм далеч от истината. Вие имате, явно по рождение, няколко мисловни системи. Без дори да подозирате, превключвате от една на друга самоличност. Нашата парадигма с първия часовник в единия джоб и с втория в другия. Вероятно сте имали своя съединителна кутия, която ви е давала нещо като психически имунитет.
	— Имате ли доказателства?
	— Имам, имам. Преди два-три месеца се върнах и пуснах отново двайсет и шестте образа на съзнанието. И едно нещо ме изуми. Вашият беше най-непроизволен, най-цялостен. С добре изграден, дори съвършен сюжет. Би могъл да мине за роман или за филм. Не като другите двайсет и пет образа. Всички те бяха объркани, неясни, мътни, в пълен безпорядък. Колкото и да се опитвах да ги редактирам, да им направя монтаж, те пак си бяха разбъркани. Поредица несвързани образи — като сън. Бяха като рисунки, които дете е правило с пръсти. Мислих и мислих — защо ли се получава така? И стигнах до един извод: това е нещо, което сте създали самият вие. Структурирали сте образите си. Сякаш сте слезли в цеха във фабриката за блянове в подсъзнанието си и сам сте направили блян. Без дори да подозирате!
	— Много ми е трудно да повярвам — споделих.
	— Сещам се за най-различни възможни причини — увери ме професорът. — Тежки преживявания в детството, лошо възпитание, прекалено себелюбие, вина… Но каквато и да е причината, заради нея вие сте започнали да се защитавате и сте направили бронята си доста твърда.
	— Добре де. И така да е, какво означава всичко това?
	— Нищо особено. Ако не ви бяхме включили в експеримента, сигурно щяхте да живеете добре и дълго — отговори професорът. — Но за съжаление това няма да се случи. И да ви харесва, и да не ви харесва, вие сте ключът към изхода от тъпите информационни войни. Не след дълго Системата ще започне нов проект, в който вие ще бъдете моделът. Ще ви опипват, ще ви оглеждат и ще ви изследват сантиметър по сантиметър. Не знам докъде ще стигнат, но ви уверявам, няма да бъде приятно. Исках да ви спася от всичко това.
	— Прекрасно — простенах аз. — Ще ме спасите, като бойкотирате проекта, така ли?
	— Не, но трябва да ми се доверите.
	— И таз добра, да ви се доверя! През цялото време ме мамехте. Лъжехте ме, накарахте ме да правя онези измислени изчисления…
	— Исках да изпреваря Системата и семиотехите и да проверя с вас хипотезата си. Ако откриех безспорни доказателства, нямаше да се налага да ви пускат през месомелачката. Сред данните, които ви дадох, имаше сигнал. След като превключихте на втората си мисловна система, вие задействахте съединителната кутия още веднъж и пуснахте и третата система.
	— Онази, на която сте направили компютърно изображение и монтаж.
	— Именно — кимна професорът.
	— И как точно това ще докаже хипотезата ви?
	— Става въпрос за пропастите — отговори професорът. — Дълбоко в себе си вие направлявате ядрото на съзнанието си. Затова нямате никакви затруднения с втората си мисловна система. Но третата, на която съм направил нещо като монтаж, донякъде ви е чужда и разликата предизвиква реакция. Ако я бях измерил, щях да получа пълна електрообразна картина на подсъзнанието ви.
	— Защо в минало време?
	— Ами в минало. Защото семиотехите се съюзиха с ИНК-ите и опустошиха лабораторията ми. Отнесоха всичките материали от изследванията, всичко ценно.
	— Сигурен ли сте? Стори ни се, че не са се и докоснали до важните неща.
	— Не, върнах се в лабораторията и проверих. Не е останало нищо ценно. С онова, което е останало, е изключено да направя измервания.
	— И какво общо има всичко това с края на света?
	Безобиден въпрос.
	— Строго погледнато, ще настъпи краят не на този свят. А на света вътре в съзнанието ви.
	— Не разбирам — признах си.
	— Става дума за ядрото на съзнанието ви. Краят на света е онова, което съзнанието ви рисува. Не мога да кажа защо сте сложили там такова нещо. Но по една или друга причина то е там. Междувременно настъпва краят на този свят във вашето съзнание. Или, иначе казано, съзнанието ви живее там, на мястото, наречено Краят на света. Там няма нищо от този свят тук и сега. Там няма време, няма живот, няма смърт. Няма ценности в строгия смисъл на думата. Няма „Аз“. В онзи ваш свят „Аз“-ът на хората е въплътен в зверове.
	— В зверове ли?
	— В еднорози — отвърна професорът. — Там има еднорози, събрани на стадо в град, който е ограден със стена.
	— Това свързано ли е с черепа на еднорога, който ми дадохте?
	— Той беше копие. Изработил съм го аз. Доста правдоподобно, нали? Изваях го по един ваш визуализиран образ. Доста труд хвърлих. Той не е особено важен. Просто реших да го изработя по френоложка приумица, хо-хо. Малкият ми подарък за вас.
	— Чакайте малко, ако обичате — казах аз. — Готов съм да преглътна, че в дълбините на съзнанието ми съществува такъв свят. Ще приема, че сте го редактирали, за да му придадете по-ясен вид, и сте го присадили в третата верига в главата ми. След това сте пратили сигнал, който да насочи съзнанието ми и то да се заеме с разбъркването на данни. Така ли е?
	— Да.
	— И какъв е този край на света? Щом разбъркването на данни приключи, третата верига няма ли да се изключи и съзнанието ми да се върне автоматично към първата верига?
	— Не, няма. Точно там е проблемът — уточни професорът. — Ако ставаше така, щеше да бъде лесно, но то не става. Третата верига не се изключва сама.
	— Значи работи непрекъснато?
	— Ами горе-долу да.
	— В момента обаче мисля и действам чрез първата верига.
	— Да, защото втората е изключена. Ако го изобразим на скица, ще изглежда така — рече професорът.
	После нарисува нещо върху лист от бележник и ми го подаде.
	{img:strana_na_chudesata_shema.png}
	— Това тук е обичайното ви състояние. Съединителна кутия А е свързана с Вход 1, а съединителна кутия Б — с вход 2. Докато сега е ето така — допълни той и нарисува върху друг лист втора скица.
	{img:strana_na_chudesata_shema_1.png}
	— Получихте ли представа? Съединителна кутия Б е свързана с третата верига, а съединителна кутия А сама се превключва на първата ви верига. При това положение е възможно да мислите и да действате в рамките на първата верига. Но само временно. Трябва да превключим отново съединителна кутия Б на втората верига, и то бързо. Строго погледнато, третата верига не е ваша. Ако оставим нещата така, разликата в енергията ще разтопи съединителната кутия, защото сте постоянно свързан с третата верига, а от електрическия заряд съединителна кутия А се превключва на точка 2 и тя изгаря. Смятах да измеря разликата в енергията и докато това не се е случило, да ви върна към обичайното ви състояние.
	— Смятахте!
	— Да, смятах, но се опасявам, че някой друг изигра вместо мен този коз. Както вече споменах, онези глупаци унищожиха лабораторията и ми откраднаха най-важните материали.
	— Значи съм прикачен към третата верига без надежда да се върна назад?
	— Ами, хм, да. Ще си останете да живеете в Края на света. Съжалявам ужасно, ужасно.
	— Съжалявате ужасно ли? — Думите прозвучаха напосоки, отвлечено. — Съжалявате ужасно? Лесно ви е да го кажете, но какво, да го вземат мътните, ще стане с мен? Това тук не е игра! Това е животът ми!
	— И през ум не ми е минавало, че ще се случи такова нещо. И през ум не ми е минавало, че семиотехите и ИНК-ите ще се съюзят. А сега в Централата на Системата сигурно си мислят, че вършим нещо на своя глава. Така де, семиотехите също са ви взели на прицел. И се постараха в Системата да научат. Колкото до самата Система, ние я предадохме, затова, дори и там да са решили да се откажат от разбъркването на данни, пак ще ни ликвидират. А семиотехите само това и чакат. Ще потриват доволно ръце, ако ни отстранят нашите — калкутехите: това означава край на втория етап в изследванията на разбъркването на данни, провеждани в Системата. Ще се зарадват и ако избягаме при тях — какво по-добро от това? При всички положения нямат какво да губят.
	— Страхотно, няма що — казах аз.
	В крайна сметка излизаше, че двамата, които дойдоха, опустошиха ми апартамента и ми разпориха стомаха, все пак са били семиотехи. Бяха организирали целия цирк, за да отклонят вниманието на Системата. Което означаваше, че съм се хванал право в капана им.
	— Значи стигаме до предвидимия извод. Аз съм изигран. И двата лагера са ме подгонили, а ако не предприема нещо, с живота ми е свършено.
	— Не, не е свършено. Животът ви не е приключил. Вие ще навлезете в друг свят.
	— Интересно разграничение — изсумтях аз. — Вижте какво. Може и да не съм кой знае какво, но това е всичко, което имам. На вас може и да ви трябва лупа, за да откриете лицето ми върху абитуриентската снимка в гимназията. Може и да нямам роднини и приятели. Да, да, знам всичко това. Но колкото и странно да ви се струва, не съм чак толкова недоволен от живота си. Може би защото раздвоената ми личност го с превърнала в комедия за един актьор. Нямам представа. Но каквато и да е причината, си се харесвам такъв, какъвто съм. Не искам да ходя никъде. Не искам никакви еднорози зад огради.
	— Не огради — поправи ме професорът. — Стена.
	— Все тая. Стена, огради. Не са ми притрябвали — избухнах аз. — Нали ще ми разрешите да се ядосам малко?
	— Е, при тези обстоятелства май е неизбежно — отвърна той, както си чешеше ухото.
	— Както ги виждам нещата, вие сте виновен за всичко. Вие сте го започнали, вие сте го измислили, вие сте ме забъркали, да вкарвате разни чаркове и вериги в главите на хората, да попълвате неверни заявки, за да ме накарате да ви разбърквам измислените данни, да ме тласкате срещу Системата, да пуснете семиотехите по следите ми, да ме примамите да се спусна в тази адска дупка и сега да ми погубвате света? По-страшно и от филм на ужасите! Мамка му, за какъв се мислите? Пет пари не давам какво ви се върти в главата. Направете ме отново какъвто бях.
	Професорът изсумтя.
	— Мисля, че е прав, дядо — намеси се пълното момиче. — Понякога се увличаш в изследванията и не се замисляш какви неприятности създаваш на другите. Помниш ли онзи експеримент с перката на глезена? Направи нещо, за да му помогнеш.
	— Мислех, че го правя за добро, наистина. С тази малка подробност, че обстоятелствата ставаха все по-неблагоприятни — простена старецът. — Нещата вече не са в мои ръце. Не мога да направя нищо. Вие също.
	— Страхотно — казах аз.
	— Знам, не е особена утеха — продължи смирено професорът, — но не всичко е загубено. Щом отидете там, в онзи свят, можете да си върнете всичко от този свят, всичко, от което ще бъдете принуден да се откажете.
	— Да се откажа ли?
	— Точно така — потвърди професорът. — Ще изгубите всичко тук, но то пак ще си бъде там.


>	26.
>	Електроцентрала

	{img:strana_na_chudesata_list.png}
	Когато казвам на Библиотекарката, че смятам да отида до Електроцентралата, тя видимо се разстройва.
	— Електроцентралата е в Гората — възразява, докато гаси с вода жаравата в кофата с пясък.
	— В началото на Гората — поправям я. — Стражът на Портата сам ми каза, че не би трябвало да има проблеми.
	— Не го разбирам Стража. Електроцентралата може и да не е далеч, но Гората пак си е опасна.
	— Нищо. Ще отида. Трябва да намеря музикален инструмент.
	След като е извадила всички въглища, жената слага в кофата и пепелта. Клати глава.
	— Ще дойда с теб — казва тя.
	— Защо ще идваш? Ти не харесваш горите. Не искам да те излагам на опасност.
	— Няма да те пусна сам. Гората е жестока, още не го разбираш.


	Тръгваме под облачното небе право на изток, покрай Реката. Сутринта е ведър предвестник на пролетната топлина. Няма вятър, Реката ромоли тихо. След четвърт час си махам ръкавиците и шала.
	— Пролетно време — казвам.
	— Може би. Но само за един ден. Скоро зимата ще ни връхлети отново — отвръща жената.
	Подминаваме последните къщи по южния бряг и отдясно на пътя изникват само ниви. Междувременно калдъръмената улица се влива в черен път. Браздите са увенчани с вледенени буци сняг. Върбите покрай Реката вляво гънат клони в течното огледало. По клатещите се вейки едвам се крепят мънички птици, които току пристъпват, а после политват. Лявата ръка на жената е в джоба на шинела ми, държи ме за ръката. В другата нося пътна чанта с обяд и дребни подаръци за Пазача.
	Толкова много неща ще бъдат по-лесни през пролетта, си мисля аз, докато усещам топлината на жената. Ако духът ми издържи до края на зимата, ако сянката ми се спаси, ще бъда по-близо до предишното си „Аз“.
	Вървим бавно, почти без да говорим не защото нямаме какво да си кажем, а защото не се налага. Не сваляме очи от гледката: снежни очертания, хлътнали в земята, птици с човки, пълни със ситни червени плодове, растения, натежали от зимни зеленчуци, бистри като сълза езерца по течението на реката, далечните заснежени хребети. Всяка гледка ни връхлита.
	Срещаме зверове, които търсят храна из спаружената трева. С бледозлатиста, обагрена тук-там с бяло козина на кичури, която през есента е порасла по-дълга и сега е по-гъста. Въпреки това гладът им личи — те са изпосталели и окаяни. Лопатките им стърчат под кожата на гърба като арматурата на стари мебели, слабите им крака са с отекли стави. Ъглите на устата им висят хлабаво и уморено, в очите им няма живот.
	Зверовете обикалят по три, по четири нивите, но не намират нищо освен някой и друг горски плод и туфи трева. Може би по клоните на високите дървета са се запазили ядки, но зверовете не могат да ги достигнат, затова кръжат отдолу и гледат тъжно птиците, които кълват дори тези оскъдни дарове.
	— Защо зверовете не ядат реколтата по полето? — питам аз.
	— И аз не знам — отвръща жената. — Просто така. Зверовете не се и докосват до храната, предназначена за Града. Ядат каквото им даваме, но нищо друго.
	Няколко звяра са приклекнали с подвити крака край реката и пият вода от едно езерце. Минаваме покрай тях, но те не ни поглеждат. Белите им рогове се отразяват във водата като кости, потънали на дъното на реката.


	Както е обяснил Стражът на Портата, след половин час път покрай Реката, вдясно след Източния мост изниква тясна пътека, която можеш и да подминеш. Сега вече нивите от двете страни са удавени във високи бурени — тревист пояс, разпрострял се между обработваемите земи и Източната гора.
	Под гъсталака започва полегат хълм с трева, която вече се вижда само тук-там, а пътеката свръща към надвиснали скали на север. Наклонът не е много стръмен, със стъпала, изсечени в скалата. Тя е мек пясъчник и ръбовете на стъпалата са заоблени от многото хора, минавали по тях. Вървим още няколко минути и излизаме на билото, малко по-ниско от Западния хълм, където живея. Оттам скалата се спуска на полегат тревист склон, отвъд който е ширналият се тъмен океан на Гората.
	Спираме на скалата и се оглеждаме. От изток Градът представлява гледка твърде различна от онази, с която сме свикнали. Реката е изненадващо права, без нито един пясъчен нанос, и прилича по-скоро на прокопан от човека канал. В далечния край на Реката се вижда Голямото северно блато, в което откъм източната страна са нахлули откъснати една от друга горички, а откъм тази, южната страна на Реката, са нивите, през които вървим. Няма къщи, дори Източният мост изглежда изоставен и посърнал. Работническият квартал и Часовниковата кула са безплътни като миражи.
	Вече сме си починали и тръгваме да се спускаме към Гората. Край нея има плитко езеро с вледенено тинесто дъно, откъдето се подава грамаден, избелял пън с вид на скелет. На него са кацнали две птици, които наблюдават втренчено как се приближаваме. Снегът е твърд и обувките ни не оставят пъртина. Продължаваме нататък и се озоваваме насред дебели дъбове, които са се вкопчили в незамръзналите дълбини на земята, за да се пресегнат към мрачното облачно небе.
	След като навлизаме в Гората, до слуха ми достига странен звук. Монотонен, с непроменлива височина, шепотът става по-ясен, когато пътеката ни отвежда навътре. Дали зимата не диша през дърветата? Но по нищо не личи въздухът да се движи. И Библиотекарката не може да определи като мен откъде идва звукът — сега е за пръв път в Гората.
	Пътеката спира на една поляна. В дъното се издига постройка с вид на склад. Няма табела, от която да се разбира какво има вътре. Няма необичайни съоръжения, няма и жици, които да водят навън, нищо освен странното жужене, което сякаш извира отвътре. Предният вход е с двойна врата от тежък метал, високо по тухлената стена се виждат няколко малки отвора.
	— Това, изглежда, е Електроцентралата — казвам аз.
	Но входната врата е заключена. И с общи усилия не успяваме да я помръднем.
	Решаваме да заобиколим сградата. Електроцентралата е малко по-дълга, отколкото широка, отстрани стената пак е осеяна с малки отдушници, но друга врата няма. В безликите тухлени стени се долавя нещо от Стената около Града, макар че, ако се взреш по-отблизо, тези тухли тук се оказват много по-груби. При допир са грапави и на места са натрошени.
	Зад сградата откриваме по-малка къща, и тя от същите тухли, с най-обикновена врата и с прозорци, на които вместо пердета висят чували за зърно. На покрива стърчи окаден от саждите комин. Тук поне се усеща човешко присъствие. Чукам три пъти на вратата, но не ни отваря никой. И тази врата тук е заключена.
	— Ей оттам може да се влезе — казва жената и ме хваща за ръката.
	Поглеждам в посоката, която сочи. Там, върху задната стена на Електроцентралата, има нисък свод с желязна врата, която зее отворена. Заставам на отвора и преди да вляза, си махам тъмните очила. Жената стои отзад — не иска да влиза. Вътре в сградата е тъмно. В Електроцентралата няма осветление — колко странно, да не захранва и една-едничка крушка, която да свети — и в малкото светлина, която се процежда, виждам празно пространство.
	Очите ми са нощни твари. Не след дълго различавам насред мрака силует. Мъжът, тънък като телосложение, стои с лице към нещо като огромна колона. Ако не броим този стълб в средата, който е с ширина вероятно три метра и се издига от пода чак до тавана, няма генератор. Няма машини със зъбци, няма въртящи се колела. В сградата би могло да има и покрит хиподрум. Или грамадна тухларна, тъй като подът е застлан със същите тухли, от които са иззидани стените.
	Вече съм преполовил пътя до стълба, когато мъжът най-после ме забелязва. Без да се помръдва, той извръща глава и гледа как се приближавам. Млад е, годините му вероятно наброяват по-малко от моите. Като външен вид и поведение той е пълна противоположност на Стража на Портата. Длъгнест и блед, с гладка коса и почти голобрад. Започнал е да оплешивява над високото чело, дрехите му са чисти и старателно изгладени.
	— Добър ден — повишавам глас, за да надвикам шума.
	Мъжът ме поглежда със стиснати устни, после кимва едва-едва.
	— Преча ли? — крещя отново.
	Той клати глава и сочи прихванато с болтове за стълба прозорче, което е погълнало вниманието му. Надзъртам през стъклото и виждам огромна турбина, монтирана успоредно на земята, с витла, движени от страшна сила. Каква ли ярост е впрегната тук, за да произвежда ток за Града?
	— Вятър? — почти не се чувам да питам.
	Мъжът кима, после ме хваща за ръка и ме води обратно към свода. Вървим рамо до рамо, той ми стига до средата на главата. Намираме Библиотекарката да стои отвън и да чака тревожно да се появя. Пазачът я поздравява със същото едва доловимо кимване.
	— Добър ден — казва тя.
	— Добър ден — отвръща тихо мъжът.
	Отвежда ни и двамата на място, където шумът не е толкова силен, зад къщичката, на разчистена нива в Гората. Там сядаме на стърнищата, окосени почти до корен.
	— Извинявайте. Не мога да говоря високо — обяснява младият Пазач. — Вие, предполагам, сте от Града.
	— Точно така — потвърждавам аз.
	— Градът се осветява от вятъра — казва той. — Тук в земята има мощен вик. Впрегнали сме го да задвижва съоръженията. — Мъжът поглежда зимната земя в нозете ни. — Вие веднъж на три дни. Тук има огромни подземни залежи на празнота. В безветрени дни затягам гайките на турбината, смазвам шахтата, внимавам вентилите и клапаните да не замръзнат. И пращам произведеното тук електричество в Града, пак под земята.
	Пазачът оглежда поляната. Зазидани сме от висока тъмна гора. Пръстта е черна и разорана, но няма и следа от растения.
	— Обичам да се трудя с ръцете си. Когато ми остане време, разчиствам Гората. Правя го сам, затова не мога да предприема големи неща. Работя около високите дървета и избирам по-лесните места. През пролетта отглеждам зеленчуци. Това е… Вие двамата защо сте дошли тук, да погледате ли?
	— Да, нещо такова — отговарям аз.
	— Жителите на Града не идват тук почти никога — обяснява Пазачът. — Никой не идва в Гората. Само доставчикът. Веднъж седмично ми носи храна и най-необходимото.
	— Значи живеете тук сам? — питам го.
	— Ами да. От доста време. Мога да разбера само по звука в какво настроение са съоръженията. Всеки ден разговарям с устройството. Няма нищо странно, отдавна съм тук. Ако съоръженията са в добро състояние, съм спокоен… Познавам и звуците на гората. Чувам много гласове.
	— Не е ли тежко да живеете сам в Гората?
	— Нима да живееш сам е тежко? — учудва се Пазачът. — Грижа се за Централата. Тоест, живея тук, в Гората, но не в самата Гора. Не знам какво има навътре.
	— Тук има ли и други като вас? — пита Библиотекарката.
	Пазачът се замисля над въпроса, после кима.
	— Неколцина. Много по-навътре според мен са повече. Вадят въглища, секат дървета. Рядко ги срещам, почти не съм разговарял с тях. Не ме приемат. Те живеят в Гората, аз живея тук. Така де… аз не влизам навътре, те почти не излизат.
	— Виждали ли сте наоколо една жена? — пита Библиотекарката. — Може би по-възрастна, прилича на мен.
	Пазачът клати глава.
	— Не, нито една жена. Само мъже.
	Поглеждам Библиотекарката, но тя не казва нищо повече.


>	27.
>	Вълшебна енциклопедична пръчка, безсмъртие, кламери

	{img:strana_na_chudesata_kryg.png}
	— Направо страхотно — казах аз. — Значи съм изигран. Докъде са стигнали тези ваши обстоятелства?
	— За обстоятелствата в главата си ли ме питате? — отвърна професорът.
	— А за какво друго? — троснах се. — Доколко сте заличили съзнанието ми?
	— Ами по моя преценка някъде преди шест часа се е стопила съединителна кутия Б. Казвам, разбира се, „стопила се е“ за по-удобно, не че някоя част от мозъка ви наистина се е стопила. Нали разбирате…
	— Третата верига е включена, а втората е излязла от строя, така ли?
	— Да, точно така. Та както вече ви обясних, сте започнали да свързвате с мостове. С други думи, започнали сте да произвеждате спомени. Или, ако се върнем на нашата метафора, докато вашата подсъзнателна фабрика за блянове се променя, се приспособявате чрез канал, свързан с повърхностното съзнание.
	— А това, доколкото разбирам, означава, че съединителна кутия А не работи с пълен капацитет, така ли? И от подсъзнанието ми изтича информация?
	— Строго погледнато, не — отвърна професорът. — Каналът вече е съществувал. Каквото и да правим с мисловните ви вериги, в никакъв случай не бива да прекъсваме този канал. Причината е, че повърхностното ви съзнание — вашата първа верига — се е развила, защото я захранва подсъзнанието или втората ви верига. Каналът е коренът на вашето дърво. Без него мозъкът ви няма да работи. Но въпросът тук е, че с електрическия заряд, получен при разтопяването на съединителна кутия Б, каналът е бил подложен на необичайно натоварване. А мозъкът ви е бил толкова изненадан, че е започнал да се приспособява към извънредните условия.
	— Това означава ли, че ще продължа да произвеждам нови и нови спомени?
	— Опасявам се, че да. Или по-просто казано, своеобразни déjà-vu. По принцип разликата не е съществена. Това ще продължи известно време. Докато накрая вие не сглобите от тези нови спомени друг свят.
	— Да сглобя друг свят ли?
	— Чули сте ме правилно. И сега, в този миг се подготвяте да се прехвърлите в друг свят. А светът, който виждате, се променя малко по малко, за да се напаснете към него. Променя се с всяко ново възприятие. Този свят тук си съществува. Но на феноменологично равнище той е само една от безбройните възможности. Нещо като решението с кой крак ще стъпите напред, дали с десния или с левия — промени от този вид. Не е чак толкова странно, че когато се променят спомените ви, заедно с тях се променя и светът.
	— Мен ако питате, звучи доста научно — казах аз. — Прекалено обобщено. Не отчитате фактора време. Преобръщате последователността на нещата.
	— Не, времевият парадокс тук е в съзнанието ви — възрази професорът. — Докато създавате спомени, създавате и паралелен свят.
	— Значи се отдалечавам от света, както съм го познавал първоначално?
	— Просто казвам, че не е извън обсега на възможното. Имайте предвид, не ви говоря за паралелните вселени от научната фантастика, които нямат нищо общо с нашия свят. Става въпрос за личното възприятие. За света, както го възприемаме със сетивата. И именно той се променя в съзнанието, поне така мисля аз.
	— Излиза, че щом след тези промени съединителна кутия А се превключи отново, се появява съвсем различен свят и аз продължавам да живея в него. И че този преход не може да се избегне — аз просто седя и чакам да се случи.
	— Опасявам се, че да.
	— И докога ще съществува този свят?
	— Ще съществува вечно — отвърна професорът.
	— Нещо не разбирам — признах си аз. — Какво означава „вечно“? Физическото тяло си има ограничения. Умре ли тялото, умира и мозъкът. Умре ли мозъкът, съзнанието престава да съществува. Не е ли така?
	— Не, не е. За безусловните истини времето не съществува. Такава е разликата между тях и сънищата. Безусловните истини са мигновени, всичко се разкрива наведнъж. Вечността всъщност може да се изживее. След като създадеш затворена верига, просто се въртиш и въртиш вътре в нея. Такова е естеството на безусловните истини. Няма прекъсване както при сънищата. Безусловните истини са като вълшебната енциклопедична пръчка.
	— Каква вълшебна енциклопедична пръчка? — превърнах се аз в ехо.
	— Това е теоретична главоблъсканица, като Парадокса на Зенон. Смисълът е, че цялата енциклопедия може да се вмести върху една-единствена клечка за зъби. Знаете ли как се прави?
	— Вие ще ми кажете.
	— Взимате информацията, текста на енциклопедията, и го превръщате в числа. Заменяте всичко с двуцифрени числа, включително с десетични точки и запетаи. 00 не съдържа нищо, А е 01, Б — 02, и така нататък. После, след като сте го заменили, слагате отпред десетична запетая. Така получавате много дълга десетична дроб. 0,173 000631… след това точно на тази точка върху клечката за зъби правите знак. Ако 0,5000 се пада точно по средата на клечката, излиза, че 0,3333 е една трета от разстоянието до върха. Схващате ли?
	— Разбира се.
	— Ето как можете да вместите данни с всякаква дължина в една-единствена точка от клечката за зъби. Само на теория, разбира се. Всъщност не съществува технология, с която да направим такава малка точка. Но това би трябвало да ви даде представа какво всъщност са безусловните истини. Да предположим, че времето — това е дължината на клечката за зъби. Количеството информация, която можете да вместите в него, няма нищо общо с дължината му. Направете десетичната дроб колкото искате дълга. Тя е ограничена, но се доближава до безкрайността. Въпреки че ако направите десетичната дроб да се повтаря, тогава вече тя е безкрайна. Разбирате ли какво означава това? Проблемът е в софтуера и няма нищо общо с хардуера. Това може да е клечка за зъби, а може да е и огромно дърво с височина двеста метра на екватора — няма значение. Тялото ви умира, съзнанието ви угасва, но миг преди това мисълта ви е уловена в точката на безусловната истина и се дели безкрайно. Спомнете си коана „Стрела, спряна в полет“. Е, смъртта на тялото е именно този полет на стрелата. Тя лети по права линия към мозъка. Никой не може да я отклони. Хората неминуемо умират, тялото неминуемо се разлага. Времето запраща напред въпросната стрела. Но както вече споменах, мисълта продължава да дели до безкрайност това време. Парадоксът се превръща в истина. Стрелата така и не достига целта.
	— С други думи — безсмъртие — казах аз.
	— Точно така. В мислите си хората са безсмъртни. Макар че, по-точно казано, те не са безсмъртни, а са безкрайно, асимптотично близо до безсмъртието. Ето какво е вечният живот.
	— Такава ли беше истинската цел на изследването ви?
	— Не, не, няма такова нещо — възрази професорът. — Това ми хрумна съвсем наскоро. Просто виждах накъде ме води изследването и изведнъж се сетих. Човек става безсмъртен не като умножава времето, а като го дели до безкрайност.
	— И заради това сте решили да ме зарежете в безсмъртието, така ли?
	— Не, не, не. И това стана съвсем случайно. Изобщо не съм имал такова намерение. Повярвайте. Такава е истината. Изобщо не съм смятал да правя такова нещо. Но ако действате, можете да избирате, в случай че наистина го искате. Останал ви е само един коз — последният.
	— И какъв е той?
	— Можете да умрете сега — обясни съвсем спокойно професорът. — Точно преди да се превключи съединителна кутия А, вие се изключете. Така няма да остане нищо.
	Над нас се спусна тежко мълчание. Професорът се изкашля, пълното момиче въздъхна, аз си сръбнах от уискито. Никой не каза и дума.


	— Как… хм, как изглежда… този свят? — наложих си да изрека на глас въпроса. — Този безсмъртен свят?
	— Нали вече ви обясних — рече професорът. — В него цари спокойствие. Нали сте го създали вие, той е вашият свят. Там можете да бъдете такъв, какъвто сте. Там имате всичко. И в същото време там няма нищо. Представяте ли си такъв свят?
	— Не.
	— И все пак го е създало съзнанието ви. А не всеки го може. Другите могат да се лутат вечно в свят на противоречия и хаос. Вие не сте като тях. Явно сте от безсмъртните.
	— Кога ще стане преходът в този свят? — попита пълното момиче.
	Професорът си погледна часовника. Аз също погледнах своя. Шест и двайсет и пет. Вече се беше съмнало. Сутрешните вестници вече бяха доставени.
	— По моя преценка след двайсет и девет часа и трийсет и пет минути — отговори професорът. — Плюс, минус четирийсет и пет минути. За по-лесно ще го закръгля на дванайсет по обяд. Утре.
	Аз поклатих глава. За по-лесно ли? Пак пийнах от уискито. Изобщо не ме ловеше. Дори не усещах вкуса му. Стомахът ми се беше вкаменил.
	— Какво смяташ да правиш сега? — попита пълното момиче, като отпусна ръка върху скута ми.
	— Ами знам ли — възкликнах аз. — Но при всички положения искам да се измъкна над земята. Не се виждам да седя тук до безкрайност. Отивам където има слънце. После ще му мисля.
	— Обяснението ми достатъчно ли беше? — попита професорът.
	— Ще се задоволя с него, благодаря — отвърнах аз.
	— Сигурно още ми се сърдите.
	— Разбира се — потвърдих. — Въпреки че гневът едва ли ще ми помогне особено, нали? Освен това съм като зашеметен, още не съм осмислил нещата. По-късно, когато осъзная докрай истината, сигурно ще се вбеся. Но дотогава естествено ще бъда мъртъв за този свят.
	— Всъщност не смятах да се впускам в такива подробности — каза професорът. — Ако не ви бях предупредил, всичко щеше да приключи още преди да разберете. И нямаше да е толкова болезнено. И все пак не е като да умрете. Само съзнанието ви ще изчезне завинаги.
	— Все тая — рекох аз. — Но при всички положения щях да предпочета да знам. Поне това, което засяга живота ми. Не искам да го изключат тайно от мен. Обичам по възможност да си уреждам нещата. Накъде е изходът?
	— Кой изход?
	— Тук все има изход, през който се отива горе.
	— Има, но е далеч и трябва да минете точно покрай леговището на ИНК-ите.
	— Нищо. Сега вече малко неща могат да ме уплашат.
	— Добре тогава — каза професорът. — Слизате от планината във водата, вече е съвсем спокойна, ще я преплувате лесно. Насочвате се на юг-югозапад. Ще ви светя като с фар. Плувайте право в тази посока и на отсрещния бряг, малко по-нагоре, има тесен отвор. През него влизате в канализацията. Тръгнете право по нея и ще излезете при релсите на метрото.
	— На какво метро?
	— На линия „Гинза“. Точно по средата между „Гайенмае“ и „Аояма Ичоме“.
	— Какво общо има метрото?
	— ИНК-ите са превзели тунелите на метрото. През деня може и да ги няма, но през нощта се разпореждат по станциите сякаш са си у дома. След построяването на Токийското метро те разшириха неимоверно обсега си. Да си помисли човек, че копаят тунелите за тях. Току нападат някой работник по поддръжката и го изяждат.
	— Защо властите си затварят очите?
	— Иначе кой ще работи в метрото? Кой ще се вози на него? Е, в началото, когато разбраха, се опитаха да зазидат дупките, да засилят осветлението, да сложат още охрана, но ИНК-ите са неудържими. Само за една нощ проникват през стените и прегризват електрическите кабели.
	— Щом изходът е между „Гайенмае“ и „Аояма Ичоме“, къде сме сега?
	— Някъде под храма „Мейджи“, по посока на Омотесандо. Така и не съм установил точното място. При всички положения има само един път, няма как да се отклоните. Тесен е, с много чупки. Оттук ще се отправите по посока на Сендагая, към леговището на ИНК-ите, откъм тази страна на Националния стадион. После тунелът завива надясно, по посока на бейзболния стадион „Джингу“, след това се насочва покрай Артфорума към булевард „Аояма“ и линията на метрото „Гинза“. До изхода се върви около два часа. Разбрахте ли?
	— И още как.
	— Минете възможно най-бързо покрай леговището на ИНК-ите. Тежко ви, ако се забавите. Когато излезете в метрото, имайте предвид, че там има кабели с високо напрежение и влакове. Ще бъде жалко, ако стигнете чак дотам и ви блъсне вагон.
	— Ще запомня — казах аз. — А вие какво ще правите?
	— Ще поостана малко тук, долу. Навехнах си крака. Пък и да изляза сега, само ще ме подгонят Системата и семиотехите. Тук няма да дойде да ме търси никой. Пак добре че донесохте храна. Така ще изкарам три-четири дни — каза спокойно професорът. — Вие вървете. Мен не ме мислете.
	— А устройствата за отблъскване на ИНК-и? За да се добера до изхода, ми трябват и двете, вие ще останете без нито едно.
	— Вземете със себе си внучка ми — предложи професорът. — Детето ще ви изпрати, после ще се върне да ме прибере и мен.
	— Аз нямам нищо против — обади се тя.
	— Ами ако й се случи нещо? Ако я заловят…
	— Няма да ме заловят — отсече твърдо момичето.
	— Не се притеснявайте — рече професорът. — За възрастта си детето наистина е много оправно. Имам му доверие. Пък и съм взел мерки. Всъщност, ако имам батерия, вода и тел, ще направя набързо устройство за отблъскване на ИНК-и. Лесно е, макар че няма да действа като истинското. Докато вървяхте насам, не забелязахте ли? Късчетата метал, които съм разпръснал по целия път? Държат ИНК-ите надалеч може би петнайсетина-двайсет минути.
	— За кламерите ли говорите? — попитах аз.
	— Да, да, кламерите са най-добри. Евтини са, не хващат ръжда, намагнетизират се за отрицателно време, могат да се нанижат и да си ги окачиш на врата. Точно така, ще използвам кламери.
	Бръкнах в джоба на шушляковото яке, извадих шепа кламери и му ги подадох.
	— Ще стигнат ли?
	— Охо — възкликна изненадан той. — Точно като по рецепта. Честно казано, притеснявах се малко. Докато вървях насам, разпилях повече, отколкото трябваше, и си мислех, че май няма да ми стигнат. Наистина сте съобразителен.
	— Ние ще тръгваме, дядо — каза момичето. — Той не разполага с много време.
	— И умната. Не се набутвайте между шамарите — предупреди професорът, — само това оставаше, ИНК-ите да ви ухапят. Хо-хо-хо.
	— Скоро ще се върна да те взема — обеща внучката му и го млясна по челото.
	— Наистина съжалявам, че се получи така — извини се за последно професорът. — Ако можех, щях да се разменя с вас. Добре си поживях. Не съжалявам за нищо. А на вас ви е рано. Сигурно не сте успели да направите много неща на този свят.
	Едва ли някога щях да разбера какво толкова съм загубил, нали? Не казах нищо.
	— Но няма страшно — отсече философски професорът. — Това не е смърт. Това е вечен живот. И вие ще бъдете такъв, какъвто сте. В сравнение с това този свят тук не е нищо друго освен мимолетна фантазия. Помнете го.
	— Хайде — подкани момичето и ме хвана за ръката.


>	28.
>	Музикални инструменти

	{img:strana_na_chudesata_list.png}
	Младият Пазач на Електроцентралата ни кани в скромното си жилище. Проверява огъня в печката, после отнася чайника с вряла вода в кухнята, за да направи чай. Приятно е да пиеш топлата настойка — цял ден сме в Гората и сме премръзнали. Викът на вятъра не стихва.
	— Бера билката в Гората — обяснява ни Пазачът. — Суша я цяло лято на сянка, а през зимата я варя на чай. Укрепва и топли тялото.
	Напитката е дъхава, с ненатрапчива сладост.
	— Как се казва растението? — питам аз.
	— Името ли? Нямам представа — признава той. — Расте в Гората, мирише хубаво, затова правя от него чай. Със зелени стебла е, ей толкова високи, цъфти в средата на лятото, аз бера младите листа. Зверовете обичат цветовете.
	— Нима зверовете идват тук?
	— Да, до началото на есента. Наближи ли зимата, не се доближават до Гората. В топло време идват на стада, а аз си играя с тях и им давам от дажбите си… Но през зимата ги няма. Знаят, че ще ги нахраня, но пак не идват. Сам съм по цяла зима.
	— Ще хапнете ли с нас? — предлага Библиотекарката. — Носим сандвичи и плодове, много са за двама.
	— Благодаря — отвръща Пазачът. — Отдавна не съм опитвал от храната на друг… А, да, има горски гъби, аз съм ги брал, искате ли да ги опитате?
	— С голямо удоволствие — отговарям.
	Поделяме си сандвичите на Библиотекарката и гъбите на Пазача, после ядем плодове и пием още чай. Почти не говорим. При липсата на разговор викът на кухата земя се лее из стаята и запълва тишината.
	— Никога ли не напускате Гората? — питам аз Пазача.
	— Никога — отвръща той и клати глава. — Така е решено. Да стоя винаги тук и да наглеждам Електроцентралата… Винаги, докато не дойде някой, който да ме смени. Кога — не знам. Чак тогава мога да напусна Гората и да се върна в Града… Но сега е винаги и аз не мога. Трябва да чакам вятъра, който идва веднъж на три дни.
	Допивам си чая. Откога ли се чува викът на вятъра? Докато слушаш монотонния му вой, те тегли натам. Сигурно е самотно да прекарваш зимата тук, в Гората.
	— Но вие сте дошли да разгледате Електроцентралата, нали? — спомня си младият Пазач.
	— Дошли сме да търсим музикални инструменти — отвръщам аз. — Казаха ми, че знаете къде да намерим.
	Той гледа ножа и вилицата, кръстосани върху чинията му.
	— Да, имам тук музикални инструменти. Стари са, не мога да определя дали свирят… С удоволствие ще ви ги покажа. Самият аз не знам да свиря. За мен удоволствието е да гледам формите им. Ще ги видите ли?
	— Ако може — казвам аз.
	Той става от стола и ние тръгваме след него.
	— Насам. Държа ги в стаята си — уточнява Пазачът.
	— Аз ще остана тук и ще разчистя — казва Библиотекарката.
	Пазачът отваря една врата, включва осветлението и ме кани вътре.
	— Ето тук — казва.
	Покрай стената са наредени различни музикални инструменти. Всички са стари. Повечето са струнни, струните са безнадеждно ръждясали и скъсани или липсват. Сигурен съм, че навремето съм познавал някои, но не се сещам за имената, други са ми напълно непознати. Един от дървените инструменти прилича на дъска за пране с редица метални вилици. Опитвам се да посвиря, но не успявам да извлека песен. Друг — комплект барабанчета, дори си има палки, но със сигурност няма да издадат мелодия. Има и един голям цилиндричен инструмент, в който очевидно трябва да се духа, но как да му вдъхна живот?
	Пазачът седи на ръба на тясното легло със старателно подпъхната кувертюра и наблюдава как оглеждам инструментите.
	— Вършат ли ви работа? — обажда се той.
	— Не знам — колебая се аз. — Всичките са много стари.
	Той отива да затвори вратата, после се връща. Няма прозорец, затова на затворена врата викът на вятъра не е толкова натрапчив.
	— Искате ли да знаете защо събирам тези неща? — пита Пазача. — Никой в Града не се интересува от тях. Никой в Града не се интересува изобщо. Всички си имат каквото им е необходимо, за живот. Тенджери и тигани, ризи и връхни дрехи, да… Стига им, че си имат всичко необходимо. Никой не се нуждае от друго. Аз така не мога. Аз се интересувам от тези неща. Не знам защо. Привличат ме. Формите, красотата им. — Той отпуска ръка върху възглавницата, а с другата бръква в джоба си. — Ако искате да знаете истината, Електроцентралата ми харесва — продължава Пазачът. — Харесват ми турбината, измервателните уреди, трансформаторът. Може би са ми харесвали и преди, затова са ме пратили тук. Но е било много отдавна. Забравил съм го предито… Понякога си мисля, че няма да ми разрешат никога да се завърна в Града. Няма да ме приемат никога такъв, какъвто съм сега.
	Пресягам се към един дървен инструмент. Кух е, във вид на пясъчен часовник, останали са му само две струни. Подръпвам ги. Чува се сух остър звук.
	— Къде сте намерили тези инструменти? — питам.
	— Къде ли не — отвръща Пазачът. — Носи ми ги доставчикът, който ме зарежда с храна. В Града понякога има стари Музикални инструменти, които лежат погребани по килери и бараки. Често ги трошат на подпалки. Жалко… Все пак музикалните инструменти са прекрасно нещо. Не знам какво да правя с тях, може и да не искам да правя нищо, наслаждавам се на красотата им. Това ми стига. Странно, нали?
	— Музикалните инструменти са много красиви — отговарям. — Няма нищо странно.
	Очите ми светват при вида на кутия с прикачени към нея кожени гънки, която лежи сред инструментите. Мехът е корав и тук-там напукан, но не издиша. Кутията е с клавиши и копчета за пръстите.
	— Може ли да опитам? — питам аз.
	— Ама разбира се — подканя младият Пазач.
	Пъхам ръце в каишите от двете страни и събирам меха. Трудно е, но ще се науча. Натискам клавишите отдолу нагоре, ту разтягам, ту събирам меха. Някои клавиши издават съвсем тихи звуци, които обаче се засилват. Натискам още веднъж клавишите, този път от горе на долу.
	— Какви звуци! — усмихва се захласнат Пазачът. — Сякаш си сменят цветовете!
	— Всеки клавиш е за една нота — обяснявам. — Всеки е различен. Някои звуци си пасват добре, други — не.
	— Как така?
	Натискам едновременно няколко клавиша. Интервалите са погрешни, но обединени, звуците не режат ухото. Въпреки това не си спомням песни, спомням си само акорди.
	— Тези звуци вървят заедно, нали?
	— Да.
	— Не разбирам — казва Пазачът. — Сякаш чувам нещо за пръв път. Не е като звука на вятъра, не е като гласовете на птиците.
	Той отпуска ръце върху коленете си и мести поглед ту към лицето ми, ту към кутията с меха.
	— Ще ви дам инструмента. Вземете и други, ако искате. Те трябва да са у човек, който знае какво да прави с тях — подканя мъжът, после се ослушва — да чуе вятъра. — Трябва да проверя машините. Трябва да се уверя, че турбината и трансформаторът работят. Изчакайте ме в другата стая.
	Младият Пазач излиза забързано, а аз се връщам където чака Библиотекарката.
	— Това ли е музикален инструмент? — пита тя.
	— Един от музикалните инструменти — уточнявам.
	— Може ли да го пипна?
	— Разбира се — отвръщам и й подавам кутията с меха.
	Библиотекарката я поема с две ръце, сякаш гушва животинче. Аз я наблюдавам с надежда.
	— Какво странно нещо! — възкликва тя с притеснена усмивка. — Сега вече го имаш, по-добре ли се чувстваш?
	— Струваше си да дойда тук.
	— Пазача още не са го освободили докрай от сянката му. У него още си стои част от сянката му — шушне ми Библиотекарката. — Затова е тук, в Гората. Мъчно ми е за него.
	— Защо пък мъчно?
	— Вероятно не е достатъчно силен, за да навлезе в Гората, а не може да се върне в Града.
	— Мислиш, че майка ти е в Гората, нали?
	— Знам ли — отвръща тя. — Просто ми хрумна.


	Не след дълго Пазачът се връща. Отварям пътната чанта и вадя подаръците, които съм му донесъл. Малък часовник и запалка, които съм намерил в един куфар в Залата с Колекцията.
	— Много ви моля, вземете ги. Така засвидетелствам благодарността си за инструмента — обяснявам аз.
	В началото младият Пазач отказва, но накрая се предава. Оглежда предметите.
	— Знаете ли какво се прави с тях? — питам го.
	— Не, но не се налага. И така ми е добре — отвръща той. — Красиви са сами по себе си. С времето може и да им намеря приложение. Разполагам с много време.
	В този момент му казвам, че си тръгваме.
	— Бързате ли? — пита той натъжен.
	— Преди залез-слънце трябва да се прибера в Града, после съм на работа — обяснявам му.
	— Ясно. Иска ми се да ви изпратя до началото на Гората, но не мога да оставя Електроцентралата.
	Разделяме се пред малката къща.
	— Заповядайте пак. За да чуя как свирите на инструмента — казва той.
	— Благодаря ви.
	Докато се отдалечаваме от Електроцентралата, воят на вятъра малко по малко утихва. В началото на Гората не го чуваме изобщо.


>	29.
>	Езеро, Мазатоми Кондо, чорапогащник

	{img:strana_na_chudesata_kryg.png}
	Ние с момичето увихме багажа в две ризи и закрепихме вързопите на главите си. Изглеждахме смешни, но нямаше за кога да се смеем. Щяхме да оставим храната и уискито и товарът не беше много обемист.
	— Пазете се — предупреди професорът.
	В оскъдната светлина изглеждаше много по-стар в сравнение с първия път, когато го видях. Кожата му беше увиснала, косата му беше проскубана като рядък храст, лицето му беше нашарено със старчески петна. Приличаше на уморен дядка. Дори и да си гениален учен, и ти като всички остаряваш и като всички умираш.
	— Довиждане — казах аз.
	Слязохме по въжето до повърхността на водата. Аз се спуснах пръв, дадох с електрическото фенерче знак, че съм стигнал дъното, и момичето също заслиза след мен. Потапянето във водата в непрогледния мрак със сигурност щеше да ми подейства като терапия. Не че имах избор. Водата беше студен катарзис. Беше най-обикновена, нищо и никаква вода, с обичайната особена тежест. Всичко беше застинало. И въздух, и вода, и мрак изобщо не помръдваха. Кънтяха само плисъците ни. Вече във водата се сетих, че съм забравил да кажа на професора да ми излекува раната.
	— Само не ми казвай, че наоколо кръжат ноктести риби — извиках аз напосоки.
	— Я стига. Те са само мит — отвърна момичето. — Май.
	Много успокоително, няма що. Представих си как на повърхността изневиделица изскача великанска риба, която отхапва един-два крака. Ами да дойде.
	Завързани един за друг, с вързопите на главите, заплувахме с една ръка бавен бруст. Отправихме се към мястото върху повърхността на водата, накъдето професорът беше насочил като фар светлината. Аз бях отпред. Ръцете ни загребваха една след друга водата. От време на време спирах да видя докъде сме стигнали и да проверя дали не сме се отклонили от курса.
	— Гледай вързопът да остане сух — извика този път момичето. — Устройството за отблъскване няма да става за нищо, ако се намокри.
	— Не се притеснявай — казах аз.
	Но всъщност си беше голяма борба.
	Плувах. Орфей се е прехвърлил с лодка през Стикс в Земята на мъртвите. При цялото многообразие на религиозен опит по света, стане ли дума за смъртта, всичко се свежда до едно. Орфей поне не е трябвало да крепи пране на главата си. Не може да им се отрече на древните гърци, имали са стил.
	— Нали не се сърдиш на дядо? — попита момичето.
	Ехо в мрака — беше трудно да определя откъде идва въпросът.
	— Не знам, но не е ли все едно? — казах с крясък, а гласът ми се върна от невъзможна посока. — Колкото повече слушах дядо ти, толкова по-безразлично ми ставаше.
	— Бива ли да говориш така!
	— Е, животът ми не беше кой знае какво. Мозъкът ми също.
	— Но нали каза че си доволен от живота си?
	— Игрословици — отминах аз темата. — Всяка войска има нужда от знаме.
	Момичето не отговори. Продължихме да плуваме в мълчание.
	Къде все пак бяха онези риби? Ноктите им не бяха измислени дори от нечовешко въображение. Ето че все пак се притеснявах да не обикалят и да не се приближават. Очаквах всеки момент за глезена да ме сграбчи слузеста ноктеста перка. Ами да, дори и да ми беше писано да се разпадна в най-близко бъдеще, не бях готов да се превърна в пастет за твар от черната лагуна. Исках да умра под слънцето.
	— Но въпреки всичко си много готин — каза момичето бодро-бодро, сякаш току-що излизаше от банята. — Поне аз смятам така.
	— Ти си от много малкото — уверих я аз.
	— Готин си пък.
	Както плувах, погледнах назад през рамо. Видях как фенерът на професора отстъпва в далечината, а ръката ми още не беше докоснала твърд камък. Как беше възможно да е толкова далеч? Много мило от негова страна, че ни остави да се губим в догадки.
	— Не се опитвам да защитя дядо — подхвана пак момичето, — но той не е лош. Увлече ли се да работи, е сляп за всичко друго. Имаше най-добри намерения. Искаше да те спаси, докато не са те спипали от Системата. По свой си начин се срамува от постъпката си.
	Беше голямо добро да кажеш, че са ти направили зло.
	— Хайде, прости на дядо — подкани момичето.
	— И да му простя, какво от това? — отговорих аз. — Ако се чувстваше отговорен, нямаше да създаде чудовище и да духне, когато то се развилня. Добре, не обича да работи в големи организации, но от неговите изследвания зависи животът на хора.
	— Дядо просто не можеше да се довери на Системата — примоли се пак момичето. — Калкутехите и семиотехите са две страни на една и съща монета.
	— Технически погледнато — може би, но както вече казах, едните пазят информацията, а другите я крадат.
	— Ами ако Системата и Фабриката се управляват от един човек? — каза момичето. Ами ако лявата ръка е крала, а дясната е пазела?
	Беше ми трудно да повярвам, но не беше изключено. През цялото време, откакто работех за Системата, нито веднъж не бях чул какво става вътре в Централата. Получавахме указания и ги изпълнявахме. Ние, периферните устройства, така и не бяхме получили достъп до процесора.
	— Вярно е, от тази работа можеш да спечелиш много — съгласих се аз. — Насъскваш едните срещу другите и надуваш безбожно цените. А пазарът няма да се срине никога.
	— Точно това забеляза и дядо, докато работеше в Системата. Тя всъщност е частен капитал, сраснал се с държавата. А частният капитал винаги си гони печалбата. Дядо проумя, че ако продължи с изследванията, само ще усложни нещата.
	Така значи, Системата окачва табела: „Защитаваме информацията.“ Но това е фасада. А старецът разработва технологии за преформатиране на мозъка и така предрешава съдбата на човечеството. После, за да спаси света, се отказва от всичко. Много лошо за мъртвите калкутехи, пък и за мен — ще си гния в Края на света.
	— Още от самото начало ли си знаела? — попитах аз момичето.
	— Ами да, знаех — призна си то след леко колебание.
	— Защо тогава не ми каза? Какъв беше смисълът? Щеше да ми спестиш кръв и време.
	— Исках да видиш нещата през очите на дядо — отговори то. — Така и така нямаше да ми повярваш.
	— Сигурно — съгласих се аз.
	Трета верига, безсмъртие — кой ти ще повярва?
	След още няколко загребвания ръката ми опря в каменна стена. Бяхме преплували някак подземното езеро.
	— Успяхме — оповестих аз.
	Момичето спря до мен. Погледнахме назад, към мъничката светлинка в далечината, и се преместихме десет метра надясно.
	— Би трябвало да е тук — каза момичето. — Отвор точно над водата.
	Развързах внимателно вързопа на главата си и извадих джобното електрическо фенерче, после го насочих към стената.
	— Не виждам никаква дупка — казах.
	— Опитай малко по-вдясно — подкани момичето.
	Плъзнах лъча на фенерчето по стената — и там нямаше дупка.
	— Вдясно ли? Сигурна ли си?
	— Още малко вдясно.
	Преместих се вдясно, треперех целият. Затърсих опипом по стената и дланта ми опря в нещо като щит. Беше с размерите на дългосвиреща плоча, с нещо изсечено отгоре. Осветих го с фенерчето.
	— Барелеф — каза момичето.
	Дори и да беше барелеф, на него пак бяха ония риби с гадните нокти. Една трета от диска с изображението беше под водата.
	— Ето го изхода — съобщи момичето повече от убедено. — ИНК-ите явно са сложили тези неща тук, за да отбележат всички изходи. Виж.
	Светнах с фенерчето по-нависоко и едвам различих в здрача някаква ниша. Подадох на момичето фенерчето и отидох да огледам. Всъщност не виждах дупка, само усещах влажен спарен въздух.
	— Намерих я — извиках отгоре.
	— Ура! — възкликна момичето.
	Издърпах го. Мокри до кости и разтреперани, спряхме в началото на прохода. Развързахме вързопите и съблякохме якетата. Дадох на момичето сухия си пуловер и метнах подгизналата риза и яке. От кръста надолу от мен пак се стичаше вода, но нямах късмета да нося и сух панталон.
	Докато момичето проверяваше устройството за отблъскване на ИНК-и, аз дадох с фенерчето знак на професора, че сме пристигнали благополучно. Жълтата светеща точка примига два пъти, после още три и угасна. Всичко потъна отново в непрогледен мрак.
	— Да вървим — подкани момичето.
	Погледнах си часовника. Седем и осемнайсет. Над земята — сутрешни новини по всички телевизионни канали. Хора, които закусват и си тъпчат сънените глави с прогнозата за времето, лекарства за главоболие, проблемите с износа на коли в Щатите. Кой да предположи, че съм прекарал цялата нощ в дебелото черво на света? На кого му пука, че съм плувал в смрадлива вода, че във врата ми са се впили пиявици и от болката в стомаха насмалко да припадна? Кого го вълнува, че след двайсет и осем часа и четирийсет и две минути моята действителност ще свърши. Никога няма да съобщят за мен по новините.


	Тунелът се оказа по-тесен от всичко, през което се бяхме промушвали досега. Наложи се да пълзим на четири крака. Той ни поведе през нагънати като тънки черва чупки и завои, понякога почти отвесни, така че после падахме право долу или правехме лупинги като на влакче на ужасите. Напредвахме трудно. Това не беше проход, прокопан от ИНК-ите. Никой, дори ИНК-ите, не би направил такъв криволичещ тунел.
	След половин час сменихме устройството за отблъскване на ИНК-и, а след още десет минути тесният проход най-неочаквано ни изведе на място с висок таван. Вътре цареше мъртвешка тишина, беше тъмно и задушно. Пътеката се разклоняваше наляво и надясно, въздухът се движеше отдясно наляво. Момичето насочи светлината към разклонението. И двата пътя водеха право към мрака.
	— Накъде? — попитах аз.
	— Надясно — отвърна то. — Според указанията на дядо сме при „Сендагая“, значи, ако завием надясно, ще тръгнем към стадиона „Джингу“.
	Представих си света над земята. Бяхме точно под книжарницата „Каваде“, звукозаписното студио „Виктор“ и двата магазина за _ramen_* по които се ориентираха всички — „Хопе-кен“ и „Копейн“.
	[* Японски спагети. — Б.пр.]
	— Близо сме и до бръснарницата ми — заявих аз.
	— О! — отвърна без особен интерес момичето.
	Помислих си дали да не се подстрижа преди края на света. Оставаха ми някакви си двайсет и четири часа, пък и нямах какво толкова по-интересно да правя. Можех да се надявам най-много да се изкъпя, да се облека и да отида да се подстрижа.
	— Сега внимавай — предупреди момичето. — Приближаваме бърлогата на ИНК-ите. Чуват се гласовете им и се носи ужасната им смрад. Не се отдалечавай от мен.
	Подуших въздуха. Не долових никаква миризма. И не чух нищо.
	Скъсихме до петнайсет сантиметра въжето, с която бяхме вързани един за друг.
	— Внимавай, тук няма стена — предупреди рязко момичето и насочи светлината наляво.
	И наистина: никаква стена, само тъмно пространство. Лъчът се устреми като стрела и изчезна в плътната чернилка, която като гнусна пихтия сякаш пъшкаше и се тресеше.
	— Чу ли? — попита момичето.
	— Да, чух ги — отвърнах аз.
	Гласове на ИНК-и. Всъщност по-скоро нещо като звънтене в ушите. Пронизваше ме като бормашина с пресеклив писклив звук, като жуженето на освирепели насекоми — отскачаше от стените и се впиваше в тъпанчетата на ушите ми.
	— Движи се! — кресна момичето в ухото ми.
	Не бях забелязал, че съм спрял. То изтегли въжето.
	— Не можем да спираме тук. Спрем ли, ще ни дръпнат и ще ни втечнят.
	Не можех да направя и крачка. Бях залепен за земята. Времето течеше назад, към първобитни мочурища.
	Ръката на момичето се стрелна от мрака и ме шляпна през лицето. Звукът беше оглушителен.
	— Надясно — ревна то. — Надясно! Чуваш ли? Сложи десния крак напред! Десния, смотаняк такъв!
	Десният ми крак се премести със скърцане напред.
	— Левия! — писна момичето.
	Преместих левия си крак.
	— Готово. Бавно и внимателно, крачка по крачка.
	Те със сигурност ни дебнеха, вливаха в ушите ни страх, умуваха как да ни спънат, протягаха към нас слузести ръце.
	— Свети си с фенерчето в краката — заповяда момичето. — И плътно до стената! Върви на една страна, прави само по една крачка. Разбра ли?
	— Разбрах — потвърдих аз.
	— В никакъв случай не насочвай нагоре светлината.
	— Защо?
	— Защото има ИНК-и. Ей там — сниши то глас. — Но ти в никакъв, в никакъв случай не бива да поглеждаш ИНК. Погледнеш ли го, никога няма да откъснеш очи от него.
	Продължихме странишком, като правехме само по една крачка наведнъж и си светехме в краката. Прохладният въздух ни лижеше по лицата, оставяйки вонята на мъртва риба. Повдигна ми се. Сякаш бяхме в гъмжащия от червеи търбух на огромна скапана риба. ИНК-ите виеха трескаво и пискливо, от което губехме ориентация. Тъпанчетата на ушите ми станаха на камък. На гърлото ми заседна жлъчна течност.
	Краката ми продължаваха нататък по чист инстинкт. От време на време момичето ми викаше нещо, но вече не чувах какво. Устройството за отблъскване на ИНК-и още светеше в синьо, от което подразбрах, че засега сме в безопасност. Но колко ли още?
	Забелязах промяна във въздуха. Смрадта вече не беше толкова отвратителна, натискът върху тъпанчетата на ушите ми изчезна. Звуците кънтяха по различен начин. Най-страшното беше свършило. Въздъхнахме облекчено и избърсахме студената пот.


	Много дълго момичето не каза и дума. В празното пространство кънтяха капки вода.
	— Защо бяха толкова освирепели? — попитах аз.
	— Нахълтахме в светилището им. Те мразят света на светлината и всички, които живеят там.
	— Трудно ми е да повярвам, че семиотехите са се сработили с тях, колкото и да им отърва.
	Момичето отговори само като ме стисна за китката. После, след малко:
	— Знаеш ли какво си мисля?
	— Нямам представа — отвърнах аз.
	— Мисля си, че ще бъде прекрасно, ако мога да дойда с теб в света, където отиваш.
	— И да изоставиш този свят?
	— Точно така — потвърди момичето. — При всички положения е стар и скучен. Сигурна съм, че ще бъде много по-забавно да живея в съзнанието ти.
	Поклатих глава. Аз пък не исках да живея в съзнанието си.
	— Е, да продължаваме — подкани то. — Трябва да намерим изхода от канализацията. Колко е часът?
	— Осем и двайсет.
	— Време е да сменим устройството за отблъскване — заяви момичето и извади другото, а изхабеното напъха тромаво под колана си.
	Беше минал точно един час, откакто бяхме влезли в тунела. Според указанията на професора при авенюто с три ленти за Арт форума трябваше да има завой наляво. Доколкото помнех, май беше началото на есента. Листата би трябвало още да са зелени. Слънце, миризма на трева, ранен есенен ветрец, който развява косата ми. О, да се излегна и да гледам небето. Ще отида да се подстрижа, ще се обръсна, ще се разходя до Гайенския парк, ще се просна на земята и ще гледам синевата. Може би ще изпия бавно една леденостудена бира. Какво друго да правя, докато чакам края на света!
	— Как мислиш, дали времето навън е хубаво?
	— Нямам представа. Откъде да знам — отвърна момичето.
	Дали снощи, когато излязох от нас, имаше звезди? Единственото, което помнех, бяха момичето и момчето, които слушаха в скайлайна „Дюран Дюран“. Звезди ли? Кой ти помни звездите? Сега, като се замислих, кога ли за последно съм гледал небето? И да бяха махнали преди три месеца звездите от него, нямаше и да забележа. Единственото, което забелязвах, бяха сребърните гривни по китките на жените и клечките от сладолед в саксиите с фикуси. В живота ми явно имаше нещо сбъркано. Трябвало е да се родя овчар в Югославия, който всяка вечер гледа Голямата мечка. Никакви коли, никакви стереоуредби в тях, никакви сребърни гривни, никакво разбъркване на данни, никакви тъмносини туидени костюми.
	Светът ми — скъсен, сплескан до кредитна карта. Гледан отпред, изглеждаше само несиметричен, но отстрани си беше направо безсмислен — като едноизмерна вафла. Всичко, свързано с мен, можеше да бъде вместено вътре, но той пак си беше само пластмаса. Която не подлежи на разчитане освен за някои машини.
	Първата ми верига явно се изхабяваше. Истинските ми спомени се отдалечаваха и се превръщаха в планарна проекция, а екранът на съзнанието ми губеше всичките си характеристики.
	Пак се сетих за момичето и момчето в скайлайна. Защо се бях вманиачил по тях? Е, за какво друго да мисля? Сега двамата сигурно се прегръщаха в леглото или пътуваха с метрото. Можеха да са несложни телевизионни герои: докато следва в чужбина, японка се омъжва за французин, мъжът попада в автомобилна катастрофа и се парализира. На жената й писва да живее в Париж, зарязва мъжа си и се прибира в Токио, където работи в белгийското или швейцарското посолство. Сребърни гривни, спомен от мъжа й. Бърза смяна на кадрите, плажна сцена в Ница: жена с гривни на лявата китка. Жената се къпе, прави секс, без да сваля от лявата си китка гривните. Бърза смяна на кадрите: на сцената се появява японец, ветеран от студентската окупация на зала „Ясуда“, с очила с оцветени стъкла като главния герой в „Пепел и диаманти“. Известен телевизионен режисьор, той е преследван от сънища за сълзотворен газ, от спомени за жена си, която преди пет години си е прерязала вените. Бърза смяна на кадрите (едва ли е чак толкова важно, но в сценария има много бързи смени на кадрите): мъжът вижда гривните върху лявата китка на жената и в съзнанието му тутакси изниква окървавената китка на съпругата му. Затова той моли жената: дали не би могла да премести гривните на дясната си китка?
	— Отказвам — заявява тя. — Нося ги само на лявата си китка.
	Бърза смяна на кадрите: на сцената се появява пианист, като в „Казабланка“. Пропил се е и постоянно държи върху пианото чаша джин, чист, само с малко лимон. Джаз музикант с известен талант, докато кариерата му не отива на кино, сприятелява се и с мъжа, и с жената, посветен е в тайните им…


	Съвсем в телевизионната стилистика — нелепо подземие. Ама че въображение. Или това тук би трябвало да е действителността? От месеци не бях виждал звездите.
	— Вече не издържам — обадих се аз.
	— Кое не издържаш? — попита момичето.
	— Тъмнината, вонята на спарено, ИНК-ите, какво ли още не. Този мокър панталон, раната на корема ми. Дори не си представям света навън.
	— Още малко — успокои ме то. — Скоро ще се махнем оттук.
	— Главата ми вече се е махнала — споделих. — Хрумват ми разни небивалици. Не мога да мисля нормално.
	— За какво си мислеше?
	— За разни от киното. За Масатоми Кондо, за Риоко Накано и Цутому Ямазаки.
	— Спри. Не мисли за нищо — посъветва ме момичето. — Почти стигнахме.
	Опитах се да не мисля и съзнанието ми се смъкна до равнището на мокрия панталон, залепнал за краката ми. Кога за последно бях пикал?
	Не го бях правил най-малко откакто бяхме слезли под земята. Преди това? Карах колата, ядох хамбургер, видях момичето и момчето в скайлайна. А преди това? Спах. И дебеланката дойде да ме събуди. Малко след това излязохме. А преди това? Може би бях ходил до тоалетна в болницата, когато ме шиха. Но ако се бях облекчил тогава, щеше да ме заболи много и едва ли щях да забравя болката: това, че не помнех, означаваше, че не съм пикал — откога?
	Всичко кръжеше, отново и отново се приближаваше и се отдалечаваше като на въртележка. Кога точно ония двамата бяха дошли и бяха извършили върху стомаха ми мръсното си деяние? Явно е било, преди да съм седял в снекбара в супермаркета — или не? Кога за последно съм пикал? Толкова ли беше важно?
	— Ето я, виж — оповести момичето, като ме подръпна за лакътя. — Канализацията. Изходът.
	Изхвърлих от главата си всички мисли за уриниране и насочих поглед към частта от стената, осветена от лъча на електрическия фенер на момичето. Различих квадратната паст на боклукчийска шахта, широка колкото през нея да се промуши сам човек.
	— Това не е канализацията — отбелязах аз.
	— Тя е по-нататък. Това е отдушник. Помириши.
	Пъхнах глава и подуших. Със сигурност миризма на отточен канал. След лутането из смрадливия подземен лабиринт дори миризмата на канал ми вдъхна утеха. Отгоре определено си духаше.
	Усети се леко треперене, съпроводено от далечния звук на влаковете в метрото. Звукът се задържа десетина, може би петнайсет секунди, после заглъхна като чешма, която някой е спрял. Да, това тук беше изходът.
	— Успяхме — каза момичето и ме млясна по врата. — Как се чувстваш?
	— Защо изобщо питаш — отвърнах. — И аз не знам.
	То пропълзя с главата напред в отвора. Щом мекото й като възглавница дупе се скри в дупката, го последвах и аз. Известно време тесният тунел водеше право напред. Единственото, което фенерчето ми осветяваше, беше закръгленият задник на момичето, който подскачаше отпред. Заприлича ми на китайско зеле в тясна мокра пола.
	— Там отзад ли си? — извика момичето.
	— Точно зад теб — изкрещях и аз.
	— Тук се въргаля обувка.
	— Каква обувка?
	— Мъжка, черна, с връзки.
	Беше стара, с каквито ходят чиновниците. С износен ток и спечена кал отпред.
	— Как мислиш, дали ИНК-ите?… — запитах се на глас.
	— Мисля същото като теб — отговори момичето.
	Нямаше какво друго да гледам, затова не свалях очи от долния край на полата му. Тя току се вдигаше и разкриваше пощадена от калта бяла плът. Там, докъдето жените са си закрепвали чорапите, до ивицата оголена кожа между тях и жартиерите. Навремето, преди да се появи, разбира се, чорапогащникът.
	Покрай това се сетих за друго и не след дълго мислите ми се лутаха по улеите на паметта. Върнаха се назад към времето на Джими Хендрикс, „Крийм“, „Бийтълс“ и Отис Рединг. Засвируках началото на „Разпадам се“ на Питър и Гордън. Хубаво парче, много по-хубаво от „Дюран Дюран“. Което вероятно означаваше, че остарявам. Така де, парчето се слушаше преди двайсет години. И преди двайсет години кой е предполагал, че ще се появи чорапогащникът?
	— Защо свирукаш? — извика момичето.
	— И аз не знам. Свирукаше ми се — отговорих аз.
	— Кое е това парче?
	— Едва ли си го чувала някога.
	— Така си е.
	— Беше хит още преди да си се родила.
	— За какво се пее в него?
	— Как се разпадаш по шевовете — отвърнах простичко.
	— Защо ти се свирука точно такова парче?
	Не се сетих за убедителна причина. Просто ми беше изскочило в главата.
	— Нямам представа — рекох.
	Докато се сетя друга мелодия, излязохме при канализацията. По-точно при една циментова тръба. С диаметър към метър и половина и с поточе на дъното, дълбоко около двайсетина сантиметра. Краят беше обрасъл със слузест мъх. Отгоре долиташе звукът на минаващите влакове на метрото. Всъщност си беше доста силен. Дори виждах за миг блясъка на жълти фарове.
	— Защо канализацията е свързана с коловозите на метрото?
	— Това всъщност не е канализация — обясни момичето. — По тръбата се стича водата от канавките покрай коловозите. През почвата се просмукват отпадъчни води. Хайде, малко остана. Но още не можем да сваляме гарда. ИНК-ите са превзели всичко чак до станциите. Видя я обувката, нали?
	— Е как! — потвърдих аз.
	Продължихме нататък по потока в долния край на тръбата, обувките ни жвакаха в течността, а отгоре тътнеха влаковете. Никога през живота си не се бях радвал така, че чувам метрото. Хора, които се качват на влаковете, четат вестници и списания, отиват на работа или да се забавляват. Сетих се за цветните реклами над пътеките между седалките и картите на линиите в метрото над вратите. Линията „Гинза“ винаги е жълта. И аз не знам защо точно жълта, но си е такава. Когато си мисля за линията „Гинза“, винаги си представям жълто.
	Излязохме доста бързо при отвора на тръбата. Отгоре имаше желязна решетка със зейнала в нея дупка, голяма колкото да мине сам човек. Там, където пръчката беше изтръгната, бетонът беше изкъртен. Работа на ИНК-ите — и те да направят нещо полезно. Ако решетката не беше счупена, щяхме да си останем затиснати в тръбата, а светът навън само щеше да се мержелее пред очите ни.
	Зад дупката имаше кутия за сигнални фенери и друго оборудване. По наредените един зад друг окадени стълбове във вид на гребла между коловозите светеха лампи, същите, които, гледани от пероните на станциите, винаги ми се бяха стрували съвсем слаби, но които сега блестяха необичайно ярко.
	— Ще изчакаме тук, докато очите ни свикнат със светлината — нареди момичето. — Десетина минути. После ще се придвижим малко по-нататък и пак ще спрем, докато свикнем с по-силната светлина. Иначе ще бъдем заслепени. Ако мине влак, не гледай, поне засега.
	То ме сложи да седна на едно сухо място върху бетона, после се разположи до мен.
	Щом чухме, че се приближава влак, погледнахме надолу и затворихме очи. През клепачите ми се стрелна блеснала жълта светлина. Очите ми се насълзиха. Избърсах ги с ръкава на ризата.
	— Няма страшно. Ще свикнеш — каза момичето. И по неговите бузи на вадички се стичаха сълзи. — Просто ще изчакаме да минат следващите три-четири влака. Тогава вече очите ни ще бъдат готови за станцията. Щом се доберем до нея, можем да забравим за ИНК-ите.
	— Имам чувството, че помня как това ми се е случвало и друг път — казах аз.
	— Кое, да чакаш в тунел на метрото ли?
	— Не, светлината, ослепителния блясък, очите ми, от които текат сълзи.
	— Случва се на всеки.
	— Не, светлината беше особена, гледката също. Очите ми бяха променени. Не издържаха на светлина.
	— Спомняш ли си още нещо?
	— Не, само това. Споменът се е заличил.
	— Паметта ти се връща на обратно — обясни момичето.
	То се облегна на мен. Бях премръзнал до кости с тези мокри панталони. Единствената топлина по тялото ми беше на мястото, където издадените гърди на момичето ме докосваха по ръката.
	— След малко ще се качим над земята и ти сигурно имаш планове. Места, които да посетиш, неща, които да свършиш, може би някого, когото искаш да видиш? — подкани то, като се наведе да ми погледне часовника. — Остават ти двайсет и пет часа и петдесет минути.
	— Искам да се прибера и да се изкъпя, после да отида да се подстрижа — казах аз.
	— Пак ще ти остане много време.
	— Не съм мислил толкова напред — отвърнах.
	— Може ли да дойда с теб у вас? — попита момичето. — И аз искам да се изкъпя.
	— Разбира се, защо не.
	Откъм „Аояма Ичоме“ се зададе втори влак. И този път сведохме поглед и затворихме очи.
	— Не ти трябва да се подстригваш — заяви момичето, като насочи фенера към главата ми. — Всъщност сигурно ще изглеждаш по-хубав с по-дълга коса.
	— Уморих се от дългата коса.
	— Пак не ти трябва да се подстригваш. Кога за последен път си ходил на бръснар?
	— Не помня — признах си.
	Наистина не помнех. Не помнех дали вчера съм пикал, а случилото се преди няколко седмици беше древна история.
	— Имаш ли дрехи, които ще ми станат?
	— Едва ли.
	— Е, карай, все ще измисля нещо — отсъди момичето. — Ще си използваш ли леглото?
	— В какъв смисъл дали ще си използвам леглото?
	— Ами дали ще си повикаш момиче за секс.
	— Не съм смятал да правя точно това.
	— В такъв случай мога ли да поспя там? Искам да си почина, преди да се върна при дядо.
	— Нямам нищо против, но онези приятелчета от Системата и семиотехите могат да нахълтат всеки момент. Още съм знаменитост. И нямам врата.
	— Нищо — заяви момичето.
	Откъм „Шибуя“ се зададе трети влак. Затворих очи и започнах да броя бавно. Бях стигнал до четиринайсет, когато отмина и последният вагон. Очите ми почти не бяха засегнати.
	Момичето пусна ръката ми и стана.
	— Хайде да вървим.
	Изправих се и тръгнах след него по коловоза към „Аояма Ичоме“.


>	30.
>	Дупка

	{img:strana_na_chudesata_list.png}
	На другата сутрин случилото се в Гората прилича на сън. Въпреки това на масата лежи старата кутия с меха, сгушена като ранено животно. Всичко си е било истинско: турбината, която се върти от подземния вятър, тъжното лице на младия Пазач, колекцията му от музикални инструменти.
	Чувам в главата си ясен чужд звук. Сякаш в черепа ми е проникнало нещо. Някакво глухо досадно чукане, което не спира. Ако не броим това, главата ми си е добре. Просто всичко ми се струва измислица.
	Оглеждам от леглото стаята. Нищо необичайно. Таван, стени, изметнати дъски по пода, пердета на прозорците. Шинел и шал, окачени на стената, ръкавици, подали се от единия джоб. И масата си е тук, а на масата е музикалният инструмент.
	Проверявам всяка става и мускул по тялото си. Всичко си е наред. В очите ми няма болка, нищо не ме притеснява.
	Въпреки това глухият звук упорито не утихва. Неравномерен, сложен, плетеница от различни тонове. Откъде ли идва? Колкото и да се ослушвам, източникът му ми се изплъзва.
	Ставам от леглото и проверявам какво е времето. Точно под прозореца ми трима старци копаят голяма дупка с лопати, които се забиват в замръзналата земя. Въздухът е толкова студен, че звукът отскача от изумените ми уши.
	Часовникът показва десет без нещо. Никога не съм се успивал така. Къде ли е Полковникът? Освен в дните, когато имах температура, той винаги ме е будел в девет, никога не е пропускал да донесе подноса със закуската.
	Чакам половин час. Когато Полковникът пак не се появява, слизам сам в кухнята. След толкова много дни, когато съм закусвал с Полковника, днес не съм гладен. Изяждам половината хляб, другото оставям за зверовете. После се връщам в леглото, увивам се в шинела и чакам печката да затопли стаята.
	Топлинката, на която сме се радвали вчера, е изчезнала за една нощ. Градът е потопен в студ, целият пейзаж се е завърнал в дълбините на зимата. От Северния хребет чак до Източната равнина небето е увиснало непоносимо ниско, с натежали от сняг облаци.
	Четиримата старци под прозореца продължават да копаят разровената пръст.
	Четирима ли?
	Преди бяха трима. Но в Официалните резиденции живеят безброй старци. Всеки стои мълком на едно място и копае земята в краката си. От време на време вятърът се засилва и плющи в тънките им якета, но старците не показват признаци на притеснение и продължават да забиват неуморно лопатите в замръзналата земя. Плувнали са в пот, лицата им са почервенели. Един дори си е свалил якето и го е метнал като разтопена кожа на клона на едно дърво.
	Сега вече в стаята е топло. Сядам на масата с музикалния инструмент в ръка и натискам бавно меха. Кожените гънки са корави, но не и неподатливи, клавишите са загубили цвета си. Кога ли за последен път го е докосвал човек? Какъв път е извървяла антиката, през колко ръце е минала? За мен това е загадка.
	Оглеждам внимателно кутията с меха. Тя е истинско бижу. В нея има невероятна прецизност. Съвсем малка е, със събран мях ще се побере в джоб, но явно не са се скъпили за техническите подробности.
	Шеллакът по дървената кутия в двата края не се е олющил. По тях има филигранна украса, нежните зелени арабески са се запазили добре. Бърша с пръсти праха и чета буквите А-К-О-Р-Д…
	Акордеон!
	Свивам го и го разтягам отново и отново, за да се науча да го усещам. Клавишите и копчетата по мъничкия инструмент си оспорват пространството. Акордеонът е по-пригоден за детска или женска ръка и на възрастен мъж му е изключително трудно да натиска клавишите. А се очаква и да разтяга в ритъм меха!
	Опитвам се да натисна един по един клавишите с дясната ръка, а с лявата държа копчетата. Изкарвам веднъж всички тонове, после спирам.
	Звукът от копаенето не стихва. Вятърът блъска и блъска по стъклото на прозореца. Дали старците чуват изобщо моя акордеон?
	Упорствам с усилието час-два, докато накрая изкарвам безгрешно няколко прости акорда. Мелодия не излиза. Аз обаче не се отказвам с надеждата да изсвиря някакво подобие на песен, но поредицата ноти не води доникъде. Някое случайно съчетание аха да заприлича на мелодия, после обаче всичко изчезва като дим.
	Може би звукът от лопатите навън пречи на нотите да образуват мелодия. От шума не мога да се съсредоточа. Лопатите се забиват със стържещ неравномерен ритъм в почвата, колко ясно достига това тук, вътре! Звукът става ужасно остър, мъжете копаят вече в главата ми. Изпразват черепа ми:
	Преди обяд вятърът се усилва, примесен с прехвърчащи снежинки. По стъклото на прозореца трополят бели топчета, блъскат се безредно по рамката колкото да бъдат ответи след малко. Въпрос на време е снежинките да набъбнат от влага. Не след дълго земята отново ще се покрие с бяло.
	Отказвам се от борбата си за песен, оставям акордеона на масата и отивам на прозореца. Старците продължават да копаят, без да забелязват снега. Не обръщат внимание на белите снежинки, които се сипят по тях. Никой не поглежда небето, никой не стои със скръстени ръце, никой не говори. Забравено, якето се е вкопчило за клона и се вее на вятъра.
	Сега вече старците са шестима, дупката е дълбока до кръста. Един от старците е слязъл в нея и с учудващ успех забива кирка в твърдото дъно. Четиримата мъже с лопатите изгребват навън пръстта, а последният от бригадата я откарва с ръчна количка надолу по хълма. Не различавам сред тях водач. Всички работят еднакво усърдно, никой не дава заповеди, никой не възлага задачи.
	Нещо в дупката започва да ме тревожи. Прекалено голяма е за боклук. И защо копаят сега, когато се е извила фъртуна? Явно с някаква цел, въпреки че до утре сутрин дупката ще бъде запълнена догоре със сняг.
	Връщам се на стола и гледам разсеяно жаравата. Имам инструмент. Дали никога няма да си спомня някоя мелодия? Дали акордеонът върху масата ще си остане красив, но безполезен? Затварям очи и слушам как лопатите копаят, а снегът потропва тихо по стъклото на прозореца.


	Време е за обяд. Накрая старците зарязват работата и след като оставят на земята кирката и лопатите, се прибират вътре.
	На вратата ми се чука. Влиза Полковникът, облечен както обикновено в тежкия шинел, с фуражка, смъкната ниско върху челото му. И шинелът, и фуражката са покрити със сняг.
	— Ще обядваме ли? — пита той.
	— С удоволствие — отвръщам.
	След няколко минути той се връща и слага на печката тенджера. Чак тогава смъква шинела, фуражката и ръкавиците. Накрая сяда и разтърква рошавата си беловласа глава.
	— Не успях да дойда за закуска — казва старият офицер. — Сутринта имах да върша разни неща. Нямаше за кога да се храня.
	— Дупката ли копаеше?
	— Каква дупка? Не, не се занимавам с такива неща — отговаря с колеблив смях Полковникът. — Имах работа в Града.
	Тенджерата вече се е стоплила. Той пълни с черпака две паници и ги слага на масата. Гъста зеленчукова супа с фиде. Полковникът я духа — да поизстине, и чак тогава си сръбва.
	— Кажи ми, за какво е тази дупка? — питам го аз.
	— А, за нищо — отвръща той, като насочва пълната със супа лъжица към устата си. — Копаят заради самото копаене. Затова в известен смисъл дупката е съвършена.
	— Не разбирам.
	— Съвсем просто е. Копаят дупката, защото им се копае. Нищо повече.
	Мисля си за съвършената дупка и за всичко, което означава тя.
	— От време на време копаят дупки — обяснява Полковникът. — За тях това вероятно е същото, което за мен е шахът. Няма особен смисъл и не им дава нищо. Всички копаем своите съвършени дупки. С онова, което правим, не постигаме нищо, нищо не печелим. Не е ли прекрасно? Не пречим на никого, никой не пречи на нас. Няма победи, няма и поражения.
	— Май разбирам.
	Старият офицер изяжда последната лъжица супа.
	— Може би все пак не разбираш. Но на нас ни харесва да живеем така. Харесва ни такъв спокоен съвършен живот. Не след дълго и ти ще виждаш смисъл в него. Години наред живях като воин. Не съжалявам за нищо, доволен съм. Миризмата на барут и на кръв, блясъкът на сабите, зовът на тръбата. И досега понякога си мисля колко драматично беше. Но не си спомням какво ни е карало да се хвърляме в бой. Честта? Патриотизмът? Войнствеността? Омразата? Мога само да се досещам. Сега се страхуваш да не загубиш духа си, както навремето се страхувах и аз. Нека обаче ти кажа, че няма нищо срамно да изгубиш себе си. — Полковникът спира и търси във въздуха думи. — Жертвай духа си и ще имаш спокойствие. Спокойствие, каквото не си изпитвал.
	Аз кимам мълком.
	— Чух в Града, че говорят за сянката ти — продължава Полковникът. — Сянката ти не е добре. Повдига й се от храна, от три дни лежи болна, май не й остава много. Ще я видиш ли за последен път? Ако нямаш нищо против де. Сигурен съм, че тя иска да те види.
	— Разбира се, че ще я видя — отвръщам аз. — Но дали Стражът на Портата ще ме пусне?
	— Сянката ти е на път да умре. При тези обстоятелства всеки има право да види собствената си сянка. Има си правила. За Града смъртта на една сянка е тържествено събитие и Стражът не се намесва. Няма причини.
	— Ще отида още сега — казвам аз след съвсем кратко мълчание.
	— Добре. Знаех си, че ще отидеш — казва старият офицер и се приближава, за да ме потупа по рамото. — Побързай, докато не се е свечерило и не са натрупали преспи. Сянката е най-близкото, което човек има. Погледай я дълго, без угризения. Погрижи се сянката ти да умре спокойна. За твое добро.
	— Да — отвръщам аз.
	Надявам шинела и омотавам около врата си шала.


>	31.
>	Билети за метрото, полиция, перилни препарати

	{img:strana_na_chudesata_kryg.png}
	Разстоянието до „Аояма Ичоме“ не беше голямо. Тръгнахме покрай коловозите, зададеше ли се влак, се криехме зад стълбовете. Виждахме ясно всички пътници, но никой не се и извърна навън. Четяха вестници или гледаха невиждащо. Малко на брой, всички седяха. Най-натовареното време беше отминало, но пак ми се стори, че в десет часа линията „Гинза“ обикновено е по-натоварена.
	— Какъв ден сме днес? — попитах аз момичето.
	— Не мога да ти кажа — отвърна то.
	— Като за през седмицата пътниците не са много. Как мислиш, дали не е неделя?
	— И какво, ако е неделя?
	— А, нищо. Просто ще бъде неделя.
	Релсите на метрото бяха широки, без препятствия, не разходка, а мечта. Флуоресцентните лампи по стените хвърляха предостатъчно светлина, благодарение на вентилационната система имаше колкото щеш чист въздух. Поне в сравнение с мъртвия въздух долу.
	Изчакахме да мине влакът за „Гинза“, после още един, отправил се в обратната посока, към „Шибуя“. Вече бяхме съвсем близо до „Аояма Ичоме“ и можехме да наблюдаваме от здрача перона на станцията. Щеше да бъде ужасно досадно, ако някой от служителите ни заловеше на релсите. До перона се стигаше по метална стълба, после трябваше само да прекрачим ниската преграда.
	Загледахме как друг влак за „Гинза“ спира на перона, разтоварва някои от пътниците и натоварва нови. Кондукторът провери дали всичко е наред и даде знак за потегляне. След като влакът се скри от поглед, служителите на станцията изчезнаха.
	— Да вървим — подканих аз. — Не тичай, върви си нормално.
	— Дадено.
	Излязохме иззад стълба и се качихме по стълбата в края на перона нехайно и без особено усърдие, сякаш го правим всеки ден. Прекрачихме преградата. Мнозина ни загледаха, видимо възмутени. Бяхме целите в кал, дрехите ни бяха вир-вода, косата ни беше сплъстена, очите ни бяха присвити срещу обичайната светлина — предполагам, че не сме приличали на служители от метрото. Кои ли бяхме, да му се не види!
	Още преди те да са стигнали до някакво заключение, ние ги подминахме спокойно и се озовахме при бариерата на изхода. Чак тогава се сетих, че нямаме билети.
	— Ще кажем, че сме ги изгубили, и ще платим — заяви момичето.
	Точно това и обясних на младия контрольор при бариерата.
	— Хубаво ли проверихте? — попита той. — Имате много джобове. Бихте ли погледнали отново?
	Стояхме там, мръсни и подгизнали, и търсехме из дрехите си билети, каквито изобщо нямахме, а служителят ни гледаше невярващо.
	— Не, изглежда, наистина сме ги изгубили — казах аз.
	— Къде се качихте?
	— На „Шибуя“.
	— Колко платихте?
	— Към сто и двайсет-сто и четирийсет йени.
	— Как така не помните?
	— Мислех си за друго.
	— Наистина ли се качихте на „Шибуя“, ама честно?
	— Линията започва от „Шибуя“, нали? Как можем да излъжем за билетите?
	— Могли сте да се прехвърлите по тунела от другия перон. Линията „Гинза“ е доста дълга. Нищо чудно да сте се качили на линията „Тодзай“ още на „Цуданума“ и да сте се прехвърлили на „Нихонбаши“.
	— На „Цуданума“ ли?
	— Примерно — отвърна контрольорът.
	— Колко струва от „Цуданума“? Ще платя. Сега доволен ли сте?
	— От „Цуданума“ ли идвате?
	— Не идваме оттам — отговорих аз. — Никога през живота си не съм стъпвал на „Цуданума“.
	— Защо тогава ще плащате оттам?
	— Примерно.
	Вече беше дошъл следващият влак. От него слязоха дванайсет пътници, които минаха през бариерата. Ние ги изпратихме с поглед. Никой не си беше изгубил билета. След това подновихме преговорите с контрольора.
	— Добре де, кажете ми откъде да платя — подканих аз.
	— Откъдето сте се качили — настоя той.
	— От „Шибуя“, както се опитвам да ви обясня.
	— Но не помните колко струва билетът.
	— Кой ти помни колко струва билетът! Вие помните ли колко струва кафето в „Макдоналдс“?
	— Аз не пия кафе в „Макдоналдс“ — каза контрольорът. — Само си харчиш парите.
	— Примерно — натъртих аз. — Да забравите такива подробности.
	— Възможно е, но всички, които твърдят, че са си загубили билетите, искат да минат метър. Идват на перона и разправят, че са се качили на „Шибуя“.
	— Нали вече ви обясних, че ще платя колкото искате. Само кажете колко.
	— Откъде да знам?
	Метнах му банкнота от хиляда йени и двамата с момичето се изнесохме. Контрольорът се развика след нас, но ние се направихме на глухи. Кой ще ти седне да спори за някакви си билети за метрото, при положение че ще настъпи краят на света. А ние дори не се бяхме возили на метрото.
	Горе на земята се сипеха тънките игри на дъжда. В последния ми безценен ден. Нека си вали цял месец, като в роман на Дж. Г. Балард, но първо аз да сляза от сцената. Днес ми беше ден да се излежавам на слънце, да слушам музика, да пия студена бира.
	Дъждът обаче не даваше признаци да спре. Мина ми през ума да си купя сутрешен вестник и да прочета прогнозата за времето, но най-близката будка беше долу в станцията на метрото. Хайде без вестник. Какъвто и да бъдеше денят, пак щеше да си бъде сив.
	Всички вървяха с отворени чадъри. Всички освен нас. Шмугнахме се под колоните на една сграда и загледахме дъждовното кръстовище, където гъмжеше от коли в различни цветове.
	— Добре че вали — каза момичето.
	— Защо пък да е добре?
	— По-лесно е за очите.
	— Страхотно.
	— Какво правим сега?
	— Първо си взимаме нещо горещо за пиене, после отиваме у нас да се изкъпем.
	Влязохме в един супермаркет с вездесъщите закусвални към тях. Келнерката подскочи, когато ни видя такива кални, но бързо дойде на себе си и попита какво ще поръчаме.
	— Две царевични крем супи и един сандвич с бъркани яйца и шунка, нали така, господине? — повтори тя.
	— Да — отвърнах аз. — Какъв ден сме днес?
	— Неделя.
	— Казвах ли ти аз? — рекох на пълното момиче.
	Взех от поставката наблизо броя на „Спортс Нипон“. Няма какво особено да научиш от таблоид, но карай. Вестникът беше с дата втори октомври, неделя. Нямаше прогноза за времето, но на страницата за конни надбягвания обясняваха най-подробно какви са условията по хиподрумите. Заради дъжда конете се затруднявали на късите разстояния. На стадион „Жингу“ „Якулт“ бил загубил с шест на два от „Чуничи“. Никой и не забелязваше, че отдолу има цяло котило ИНК-и.
	Момичето поиска последните страници. Някаква долнопробна статия, посветена на въпроса „Дали гълтането на спермата се отразява добре на цвета на лицето“.
	— Обичаш ли да ти гълтат спермата? — поиска да разбере момичето.
	— Нямам нищо против — отговорих.
	— Слушай какво пише тук: „Повечето мъже обичат жените да гълтат спермата им. Това показва пълно преклонение пред мъжа от страна на жената. То е едновременно и церемония, и приемане.“
	— Не разбрах — признах си.
	— На теб някой гълтал ли ти е спермата?
	— Хм, не помня.
	— Бррр — нацупи се момичето и пак се потопи в статията.
	Аз пък зачетох класирането при батерите в Централната и Тихоокеанската лига.
	Донесоха ни поръчката. Щеше да ни се услади всичко.
	Излязохме от закусвалнята и хванахме такси. Мина цяла вечност, докато ни качат, толкова мръсни бяхме. Шофьорът беше дългокосо момче с огромна стереоуредба на седалката до него. Изкрещях закъде сме, за да надвикам надутия до дупка „Полис“, след това потънах на задната седалка.
	— Ей, хора, къде сте ходили? — попита шофьорът.
	— Сбихме се в дъжда, проснаха ни на земята и ни влачиха — отговори момичето.
	— Леле, жестокооо — заяви шофьорът. — Да можехте да се видите. Като влачени от порой сте. Горе на врата имате голяма синина.
	— Знам — казах аз.
	— Ясно — рече шофьорът.
	— Какво му е ясното? — попита момичето.
	— Аз качвам само рокаджии. Чисти, мръсни, все едно. Моята отрова е музиката. Падате ли си по „Полис“?
	— Естествено — казах му каквото искаше да чуе.
	— Ако си към фирма, не ти разрешават да пускаш такива дивотии. Трябвало да пускаме kayokyoku*. А, без тия! Само това оставаше. „Мачи“? „Сейко“? Не понасям такава боза. Виж, „Полис“ са жестокииии. Двайсет и четири часа нонстоп. Става и реге. Какво ще кажете за регето, а?
	[* Поп музика (яп.). — Б.пр.]
	— Защо не — отговорих аз.
	След касетата на „Полис“ шофьорът пусна концерт на Боб Марли. Светлинното табло беше задръстено с касети.
	Бях уморен, беше ми студено и ми се спеше. Разпадах се по шевовете и не бях във форма. Не издържах на вибрациите, но пак добре, че ни качиха. Отпуснах се и загледах как раменете на шофьора подскачат в такт с регето.
	Таксито спря пред нас. Слязох и дадох на шофьора бакшиш от хиляда йени.
	— Купи си някоя касета — казах му.
	— Винаги на ваше разположение — отвърна той. — Можете да разчитате на мен по всяко време.
	— Ама разбира се — рекох.
	— След десетина-петнайсет години ще има само рок таксита, а? Светът ще бъде жестооок.
	— Да, повече от жесток — съгласих се.
	Изобщо не ми се вярваше. От смъртта на Джим Морисън бяха изминали петнайсет години, а никога досега не се бях натъквал на такси с „Дорс“. На тоя свят има неща, които се променят, а има и неща, които си остават същите. По универсалните магазини не са престанали да пускат оркестъра на Реймон Льофебър, по бирариите и досега ще чуете полка, по търговските безистени още от средата на ноември звучат коледни песни.
	Качихме се с асансьора и намерихме вратата на апартамента подпряна на рамката. Защо ли някой си беше направил труда? Бутнах металната врата като кроманьонец, който изтиква огромния камък пред входа на пещерата си. Пуснах момичето да влезе първо, плъзнах вратата обратно на мястото й, за да не бие на очи, после закачих и веригата — уж да ни пази.
	В стаята беше чисто и подредено. За миг си помислих, че съм сбъркал апартамента. Мебелите бяха вдигнати, храната беше разчистена от пода, счупените бутилки и съдове бяха изчезнали. Книгите и грамофонните плочи си бяха на полицата, дрехите бяха закачени в гардероба. Кухнята, банята и спалнята бяха в безупречен ред.
	При по-внимателно взиране обаче разкрих някои от последиците на разрушението. Хлътналият навътре кинескоп на телевизора зееше като тунел във времето, дал на късо. Хладилникът беше мъртъв и празен. В шкафа бяха останали само няколко чинии и чаши. Стенният часовник беше спрял, никой от електроуредите не работеше. Разрязаните дрехи бяха изчезнали, бяха останали само колкото да напълня малък куфар. Някой беше изхвърлил почти всичко, което бе безнадеждно повредено, и беше оставил жилището в съвсем изчистен вид, без всякакви излишни джунджурии. То никога не беше изглеждало толкова просторно.
	Отидох в банята, включих газовия бойлер и след като се уверих, че си работи, пуснах да се пълни ваната. Все още разполагах с приличен набор от тоалетни принадлежности: сапун, самобръсначка, четка за зъби, хавлиена кърпа, шампоан. Хавлиеният ми халат си беше цял.
	След като ваната се напълни, огледах жилището. Момичето седеше в един ъгъл и четеше „Шуани“ на Балзак.
	— Я ми кажи, във Франция наистина ли е имало видри? — попита то.
	— Предполагам.
	— И днес ли ги има?
	— Знае ли човек?
	Седнах в кухнята и се замислих кой ли е почистил апартамента. Може би ония, двамата семиотехи, а може би някой от Системата. Дори и да беше някой от тях, не можех да не им бъда благодарен.
	Предложих пълното момиче да се окъпе първо. Докато то лежеше във ваната, се преоблякох в някои от оцелелите дрехи и се свлякох на онова, което преди ми беше легло. Наближаваше единайсет и половина. Трябваше да съставя план за действие. За последните двайсет и четири часа от живота си.
	Навън ръмеше. Сигурно нямаше и да разбера, ако не бяха капките по стрехите. Сънливостта припълзяваше към мен, но сега не беше време за сън. Не исках да губя и минута.
	Е, не ми се седеше тук, в апартамента. Какво щях да спечеля от това?
	Човек, на когото му остава да живее двайсет и четири часа, би трябвало да има да прави безброй неща, а аз не се сещах за нито едно. Спомних си туристическия плакат за Франкфурт от стената в супермаркета. Сигурно нямаше да бъде зле да завърша живота си във Франкфурт, въпреки че май беше невъзможно да стигна дотам за двайсет и четири часа. А и да стигнех, щеше да се наложи да прекарам десет часа закопчан за седалката в самолета и да ям онази чудно вкусна закуска, която раздават по време на полет. Освен това плакатите имат свойството да изглеждат по-добре от онова, което е снимано на тях: действителността никога не оправдава очакванията. Не исках да завършвам живота си разочарован.
	Така оставаше само една възможност: хубава вечеря за двама. Не ми се правеше нищо друго.
	Набрах номера на Библиотеката.
	— Ало — отговори моята библиотекарка от Справочната.
	— Благодаря за книгите за еднорозите — казах аз.
	— Благодаря за прекрасната вечеря — отвърна тя.
	— Искаш ли днес отново да вечеряме заедно?
	— Да ве-че-ря-ме? — изтананика жената. — Довечера имам курс.
	— Курс ли?
	— Курс по опазване на водата. Нали се сещаш, перилни препарати, които проникват в потоците и реките и изтребват рибата. Всеки има да пише доклад, довечера ще разказваме кой какво е открил.
	— Похвално гражданско чувство.
	— Да, похвално. Не може ли да отложим за утре вечер? В понеделник библиотеката не работи, ще разполагаме с повече време да сме заедно.
	— От утре следобед ме няма. Не мога да обясня по телефона, но заминавам надалеч.
	— Надалеч ли? На пътешествие?
	— Нещо такова — отвърнах аз.
	— Един момент, нали ще почакаш?
	Тя прекъсна разговора, за да обслужи един посетител в Справочната. В слушалката се чуха неделни библиотечни звуци. Момиченце, което крещи, и баща, който се опитва да го укроти. Хора, които взимат книги, компютърни клавиатури, които потракват.
	— Обзавеждане и ремонт на селски къщи — явно обясняваше библиотекарката на посетителя. — Рафт Ж-5, тези три тома…
	Почти не разбрах какво отговаря гласът на посетителя.
	— Извинявай, че те накарах да чакаш — рече жената, след като вдигна отново. — Добре де, печелиш. Ще пропусна курса. Макар че всички ще ми се разсърдят.
	— Извини се от мое име.
	— Все тая. Бог ми е свидетел, наоколо не е останала река, в която още да има жива риба. И да забавя доклада с една седмица, няма да изложа на опасност никой животински вид. При теб ли ще се срещнем?
	— Не, жилището ми е извън строя. Хладилникът е повреден, съдовете са неизползваеми. Не мога да сготвя тук.
	— Знам — каза жената.
	— Как така знаеш?
	— Сега не е ли много по-чисто?
	— Ти ли си оправила тук?
	— Да, аз. Дано не ми се сърдиш. Сутринта наминах да ти оставя още една книга и намерих вратата да зее. Вътре беше пълен хаос, затова почистих. Позакъснях за работа, но все ти дължах нещо за вечерята. Дано не съм била много нахална.
	— Не, няма такова нещо — казах аз. — Много съм ти признателен.
	— Е, в такъв случай защо не наминеш насам в шест и десет? В неделя библиотеката затваря в шест.
	— Ще дойда — обещах аз. — И още веднъж благодаря.
	— Винаги на твое разположение — отвърна жената, после затвори.
	Тъкмо търсех в гардероба какво да облека за вечерята, когато от банята излезе пълното момиче. Подадох му кърпа и хавлиения си халат. Момичето постоя за миг голо пред мен, с мокра коса, залепнала за челото и бузите му, с върхове на ушите, щръкнали между кичурите. От ушите му висяха златните обици.
	— Винаги ли се къпеш с обиците? — попитах аз.
	— Разбира се, нали ти казах?


	Момичето си беше окачило бельото, полата и блузата да съхнат в банята. Розов сутиен, розови бикини, розов чорапогащник, розова пола и пастелнорозова блуза. Последният ден от живота ми, а какво правех аз — седях във ваната и гледах това, моля ви се. Никога не съм обичал в банята да ми висят бельо и чорапи. Не ме питайте защо, просто не обичам и толкоз.
	Измих си набързо косата с шампоан и се изтърках, измих си и зъбите и се обръснах. После си облякох гащи и панталон. Въпреки цялата налудничава гонитба коремът ми всъщност беше по-добре — когато влязох във ваната, почти бях забравил за раната.
	Момичето се беше излегнало на леглото, сушеше си косата със сешоара и четеше Балзак. Дъждът навън не показваше по-големи признаци от преди, че ще спира.
	Бельо, окачено в банята, момиче, излегнало се на леглото със сешоар и книга, всичко това събуди спомени за брачния ми живот.
	Седнах до момичето, отпуснах глава върху таблата на леглото и затворих очи. Цветовете плаваха и избледняваха. От дни не бях спал като хората. Тъкмо да се унеса, и ме будеха най-грубо. Пред оловните ми очи се носеше примамката на съня, неустоимо подводно течение, което ме дърпаше към тъмни дълбини. Имах едва ли не чувството, че ИНК-ите се пресягат, за да ме завлекат долу.
	Отворих рязко очи и разтърках лицето си с две ръце. Все едно търках чуждо лице. Още ми пареше на врата, където се беше лепнала пиявицата.
	— Кога се връщаш при дядо си? — попитах аз.
	— След като се наспя и дрехите ми изсъхнат — отвърна момичето. — До довечера равнището на водата долу ще спадне. Ще се върна по същия път, откъдето дойдохме.
	— При това време дрехите ти ще изсъхнат чак утре сутринта.
	— И какво да правя?
	— Да си чувала някога за сушилни? Наблизо има обществена пералня.
	— Но аз нямам какво да облека.
	Започнах да умувам, но не ме озари никаква искра на мъдрост. Нямах друг избор освен да занеса нещата на момичето в обществената пералня. Отидох в банята и напъхах мокрите му дрехи в плик на „Луфтханза“.
	Ето как прекарах тази част от безценните си последни часове — на сгъваем стол в обществена пералня.


>	32.
>	Сянка в предсмъртни мъки

	{img:strana_na_chudesata_list.png}
	Отварям вратата на Къщата при Портата и заварвам Стража да цепи при задния вход дърва за огрев.
	— Задава се голям сняг. Усещам го по въздуха — казва Стражът, както държи брадвата. — Само днес сутринта четири мъртви звяра. До утре ще умрат много повече. Тази зима студът е много лют.
	Свалям ръкавиците и си топля пръстите на печката. Стражът на Портата събира подпалките на връзка и ги мята върху купчината под навеса за дърва, после затваря след себе си вратата и подпира брадвата на стената. Накрая идва и също си грее пръстите.
	— Оттук нататък май ще горя сам зверовете. С помощник ми беше по-лесно, ала рано или късно всичко свършва. Но това всъщност е моя работа.
	— Толкова зле ли е сянката ми?
	— Не е добре горката — отговаря Стражът на Портата и клати глава. — Никак не е добре. Грижа се за нея, правя всичко по силите си, но човек може толкова.
	— Може ли да я видя?
	— Разбира се, отпускам ти половин час. После трябва да отида да горя мъртви зверове.
	Стражът на Портата сваля от куката връзката ключове и отключва желязната портичка в Земята на сенките. Тръгва бързо пред мен през ограденото място и ме вкарва в бараката. Вътре е студено като в хладилник.
	— Не съм виновен аз — обяснява Стражът на Портата. — Не аз съм решил да хвърля сянката ти тук. На мен не ми е никак забавно. Имаме си правила и сенките трябва да се държат тук. Просто спазвам установения ред. Твоята сянка пак е по-добре от някои други. В тежки времена тук се сместват по две-три сенки.
	И да недоволствам, вече е все едно. Кимам и не казвам нищо. Сега вече съжалявам, че съм оставил сянката си на такова място.
	— Сянката ти е долу — казва Стражът. — Там е малко по-топло, стига да издържиш на миризмата.
	Стражът на Портата отива в ъгъла и вдига влажен дървен капак, зад който изниква не стълбище, а стълба. Стражът слиза първите няколко стъпала, после ми дава знак да го последвам. Изтръсквам снега по шинела си и тръгвам подир него.
	Долу ме блъсва спарената миризма на изпражнения и пикоч. Няма прозорец — как да се проветри? Там има изба с размерите на тесен килер. Една трета от пода е заета от легло. На паянтовата стара маса трепка свещ, само тя свети и топли. Подът е пръстен, влагата в помещението е вледеняваща. Сянката ми лежи на леглото, без да се помръдва с одеяло, дръпнато до ушите. Гледа ме с безжизнени очи. Както каза и старият Полковник, по всяка вероятност не й остава много.
	— Имам нужда от чист въздух — казва Стражът на Портата, понеже не издържа на вонята. — Вие двамата си поговорете колкото искате. Тази сянка вече няма сили да се вкопчи в теб.
	Стражът на Портата си тръгва. Сянката ми се колебае за миг, оглежда предпазливо стаята, после ме вика при себе си до леглото.
	— Качи се горе и провери дали Стражът на Портата не подслушва — шепне ми сянката.
	Качвам се крадешком по стълбата, надигам леко капака, виждам, че наоколо няма никого.
	— Отишъл си е — казвам.
	— Имаме да обсъдим някои неща — заявява сянката ми. — Не съм чак толкова слаба, колкото изглежда. Само се преструвам, за да заблудя Стража на Портата. Вярно, слаба съм, но само се преструвам, когато повръщам и не ставам от леглото. И досега мога да ставам и да ходя.
	— За да избягаш ли?
	— А за какво друго? Ако не подготвях бягство, защо да си давам целия този труд? Спечелих три дни. Но едва ли ще издържа повече. После вече няма да съм в състояние да се изправя. Въздухът в тази смрадлива изба ме убива. И студът — пронизва ме до кости. Какво е времето навън?
	— Студено е, вали силен сняг — отговарям аз, както съм бръкнал в джобовете на шинела. — Нощем е още по-страшно. Нечовешки студ.
	— Колкото повече трупа снегът, толкова повече зверове умират — казва Сянката. — Колкото повече мъртви зверове, толкова повече работа за Стража на Портата. Ще се измъкнем, докато е зает и гори труповете в Ябълковата градина. Ти ще му откраднеш ключовете, ще отключиш оградата и ние двамата с теб ще избягаме.
	— През Портата ли?
	— Не, през Портата не става. Той ще ни настигне за нищо време. Не става и през Стената. През Стената може да прехвръкне само пиле.
	— Как тогава ще избягаме?
	— Остави на мен. Измислила съм го благодарение на информацията, която събрах. Толкова се взирах в картата ти, че направо щях да я продупча, освен това научих разни неща и от самия Страж на Портата. Това добиче реши, че вече не мога да му създавам неприятности, и се отпусна да говори за Града. Стражът на Портата е прав, че вече нямам сили да се вкопча в теб. Поне засега. Но веднъж да се измъкнем оттук и да се възстановя, пак ще можем да бъдем заедно. Няма да се налага да умирам тук, ти ще си върнеш паметта и ще станеш както преди.
	Аз гледам втренчено пламъка на свещта и не отвръщам нищо.
	— Какво има? Казвай.
	— Какъв бях преди?
	— Я стига! Само не ми казвай, че имаш съмнения — присмива ми се сянката.
	— Да, имам — потвърждавам аз. — Като начало дори не помня какъв съм бил преди. Откъде да съм сигурен, че си струва да ставам пак такъв? И да се връщам в онзи свят?
	Сянката понечва да каже нещо, но аз вдигам ръка, за да я прекъсна.
	— Чакай малко. Остави ме да се доизкажа. Не само че май съм започнал да забравям какво е било преди. Но и започвам и да се привързвам към Града. Приятно ми е да гледам зверовете. Привързах се към Полковника и момичето в Библиотеката. Тук никой не наранява никого, никой не се кара с никого. Не се случва нищо, но животът пак си е пълноценен. Всички са равни. Никой не злослови за другите, никой не краде. Трудят се, но си обичат работата. Това е работа заради самата работа, а не принудителен труд. Никой не завижда на никого. Никой не се оплаква, не се тревожи.
	— Забрави, че няма пари, няма собственост, няма чинове. И вътрешни терзания — казва сянката. — И по-важното, никой тук не остарява, не умира, не се страхува от смъртта.
	— Я ми кажи тогава защо да напускам Града?
	— Всичко, което казваш, е разумно — признава тя и протяга изпод одеялото сенчеста ръка, за да докосне спечените си устни, — на пръв поглед. Светът, който описваш, прилича на истинска утопия. Не те виня. Имаш пълното право да си захласнат по него и ако наистина е така, ще приема избора ти и ще умра. И все пак пропускаш някои неща, някои много важни неща. — Сянката се закашля, а аз я изчаквам да продължи. — Току-що описа колко съвършен е Градът. Хората тук — с изключение на Стража на Портата — със сигурност не нараняват никого. Никой не наранява никого, никой не се терзае от желания. Всички са доволни и в мир със себе си. Защо? Защото нямат дух.
	— Това вече го разбрах — заявявам аз.
	— Жителите на Града са загубили представа за времето, защото са се отказали от духа си — съзнанието им се е превърнало в чиста вечна дъска. Както казах, никой не остарява и не умира. Единственото, което се иска от теб, е да се отървеш от сянката си, която те свързва с истинската ти същност, и да видиш как тя умира. Щом сянката ти умре, вече не те спира нищо. Остава само да махнеш пяната на съзнанието си, която се надига ден след ден.
	— Как така да я махна?
	— По-късно ще се върна на това. Първо за духа. Твърдиш, че в Града няма свади, омраза и желания. Красива мечта и аз наистина ти желая щастие. Но това, че няма свади, омраза и желания, означава, че го няма и обратното. Няма радост, взаимност, любов. Само където има разочарование, потиснатост и скръб, се ражда и щастие — без отчаянието на загубата няма надежда. Да не пропускаме, разбира се, и любовта. Сигурно заради нея държиш толкова на тази твоя млада Библиотекарка. Любовта е състояние на духа, а момичето няма дух. Хората без дух са призраци. Какъв е смисълът да обичаш такъв човек? Вечен живот ли търсиш? Призрак ли искаш да станеш? Ако ме оставиш да умра, ще станеш жител на Града. Ще бъдеш хванат тук като в капан завинаги.
	Избата е обгърната от задушаваща тишина. Сянката се закашля отново.
	— Не мога да оставя момичето тук — престрашавам се да кажа. Каквото ще да е, аз го обичам и го желая. Не мога да излъжа собствения си дух. Ако избягам, ще съжалявам, докато съм жив.
	— Страхотно — казва сянката ми и след като сяда в леглото, се обляга на стената. — Ти си ми стар, много стар приятел. Знам колко вироглав си понякога. Не можеше да не измислиш нещо в последния момент, нали? Какво искаш? Невъзможно е да избягаме тримата с момичето. Хората без сенки не могат да живеят вън оттук.
	— Знам и това — уверявам я аз. — Защо не избягаш сама? Аз ще ти помогна.
	— Пак не разбираш — отвръща сянката и отпуска уморено глава. — Ако избягам и те оставя, животът ти тук ще бъде кошмар. Ако не друго, Стражът на Портата ми каза поне това. Сенките, всички сенки, умират тук. Всички прокудени сенки се връщат, за да умрат тук. Сенки, които не умират тук, могат да оставят след себе си само непълна смърт. Цяла вечност ще живееш в прегръдката на остатъците от духа си. В Гората. Които са с немъртви сенки, са прогонвани от Града да се скитат вечно из Гората, обсебени от мислите си. Познаваш ли Гората?
	Сянката знае, че я познавам.
	— Освен това няма да можеш да заведеш и момичето в Гората — продължава сянката ми. — Защото то е съвършено, без дух, без душевни терзания. Съвършен получовек в Града, а не в Гората. Ще бъдеш сам, от мен да го знаеш.
	— Но къде тогава отива духът на хората?
	— Ти си Тълкувател на мечти, нали? — отвръща сянката ми. — Недоумявам как не си го разбрал досега!
	— Съжалявам. Не съм…
	— Добре, ще ти кажа. Зверовете изнасят зад Стената духа на хората. Точно това имах предвид под „да махнеш пяната“. Зверовете обикалят и поглъщат следите от духа, сетне ги пренасят в света отвън. Дойде ли зимата, умират с остатъците от духа в себе си. Убива ги не студът или липсата на храна, убива ги бремето на духа, с което Градът ги товари насила. През пролетта се раждат нови зверове — точно толкова, колкото са и умрели — и това се повтаря отново и отново. Ето каква е цената на твоето съвършенство. Съвършенство за сметка на немощните и беззащитните.
	Не знам какво да кажа. Свеждам поглед към обувките си.
	— След като зверовете умрат, Стражът на Портата им отсича главите — продължава неумолимо сянката ми. — Духът вече се е врязал незаличимо в черепите им. Тези черепи се почистват и се заравят за една година в земята, за да изгубят силата си, после се отнасят на рафтовете в Библиотеката, където стоят, докато Тълкувателят на мечти изтръгне последните искри на духа. Ето какво са „старите мечти“. Възлагат тълкуването на мечти на хора, които току-що са дошли в Града, на онези със сенки, които още не са умрели. Тълкувателят на мечти разчита всяка искра на духа и я пуска във въздуха — да се размие и разпадне. Ти си гръмоотвод, задачата ти е да заземяваш. Разбра ли?
	— Мисля, че да.
	— Щом сянката на Тълкувателя на мечти умре, той спира да е Тълкувател на мечти и става обикновен жител на Града. Ето как Градът успява да поддържа своето съвършенство. Всички несъвършенства се налагат насила на несъвършените, та „съвършените“ да живеят доволни, в забрава. Така ли трябва да бъде? Хрумвало ли ти е някога да погледнеш на нещата през очите на зверовете, на сенките и на Жителите на Гората?
	Толкова дълго съм се вторачвал в пламъка на свещта, че ме заболява глава. Махам тъмните очила и разтърквам насълзените си очи.
	— Ще бъда тук утре в три — заричам се. — Всичко е както казваш ти. Това място тук не е за мен.


>	33.
>	Пране в дъждовен ден, кола под наем, Боб Дилан

	{img:strana_na_chudesata_kryg.png}
	В дъждовна неделя и четирите сушилни в обществената пералня би трябвало да са заети. Затова не се изненадах, когато намерих четири найлонови пазарски плика с различен цвят, окачени на дръжките. В пералнята имаше три жени, една домакиня към четирийсетте и две студентки от съседното женско общежитие. Домакинята седеше на сгъваем стол и гледаше невиждащо как дрехите й се въртят и въртят. Все едно е телевизор. Студентките се бяха зачели в брой на „ЖЖ“. В мига, когато влязох, и трите вдигнаха очи, но бързо решиха, че прането и модното списание са по-интересни.
	Седнах с плика на „Луфтханза“ върху коляното, за да си изчакам реда. Следващият явно бях аз. Страхотно. Един мъж може само да гледа как чуждото пране се върти толкова дълго. Особено в последния си ден.
	Отпуснах се върху стола и се вторачих в пространството отпред. Както във всички обществени перални и тук миришеше на перилни препарати и на съхнещи дрехи. Противно на очакванията ми не се отвори никоя от сушилните. Обществените перални си имат неписани правила и едно от тях е „Ако гледаш сушилнята, тя не спира никога.“ От мястото, където седях, дрехите си изглеждаха съвсем сухи, но барабаните си се въртяха като полудели.
	Мечтаех си да затворя очи и да поспя, но не исках да си изпусна реда. Съжалих, че не съм си взел нищо за четене. Така щях да стоя буден и времето да минава по-бързо. Всъщност наистина ли исках времето да минава по-бързо? По-добре да го забавя — но точно в обществена пералня?
	Беше истинско мъчение да си мисля за времето. Времето е прекалено отвлечено. Не че това ни пречи да го запълваме. До степен дори да не знаем към какво се числи онова, което изживяваме, дали към времето или към света на физическите неща.
	Но какво ще правя, след като си тръгна от обществената пералня? Първо ще си купя дрехи. Хубави дрехи. Няма за кога да ги давам да ги преправят, затова по-добре да забравя за туидения костюм. Трябва да се задоволя с качествен панталон, спортно сако към него, риза и вратовръзка. И манто. Облекло, напълно приемливо за всеки ресторант. За дрехите щяха да отидат час и половина. Значи ще стане три часа. Оставаха ми три часа до времето до срещата с библиотекарката.
	Хмм. Какво да правя три часа? Мозък, спънат от съненост и умора, блокиран ум.
	Сушилнята вдясно застърга и спря. Домакинята и студентките погледнаха машината, но и трите не се помръднаха. Сушилнята беше моя. Както го изискваха неписаните правила на обществените перални, извадих топлото кълбо дрехи и ги напъхах в плика, окачен на дръжката. После вкарах вътре мокрите дрехи от плика на „Луфтханза“, пуснах в машината няколко монети и се върнах на стола. Според часовника — дванайсет и петдесет.
	Домакинята и колежанките ме зяпнаха. После зяпнаха прането в сушилнята. След това пак зяпнаха мен. Затова аз също зяпнах прането в сушилнята. Чак тогава забелязах как малкият ми товар подскача пред очите на всички — само момичешки дрехи, всичките розови. Я да се махам оттук и да си намеря за двайсет минути някаква друга работа.
	Ситният дъжд от сутринта не спираше — едва загатнато послание към света. Отворих чадъра и тръгнах през спокойния жилищен квартал към улица с магазини от двете страни. Бръснарница, хлебарница, магазин за сърфисти — магазин за сърфисти в „Сетагая“? — магазин за тютюневи изделия, _patisserie_*, видеотека, химическо чистене. Отпред на химическото чистене имаше табела: „В дъждовни дни всички дрехи с 10% отстъпка“. Интересна логика. Вътре плешивият, кисел на вид собственик гладеше риза. От тавана се клатушкаха кабели — гъсти висящи растения, стигащи до пресите и ютиите. Съвсем истинско квартално химическо чистене, където всичко се прави на място. Не е зле да знам, че го има тук. Бях сигурен, че не закачат с телбод в долния край на ризите листчета с номер, нещо, което мразя. Точно по тази причина не си давам ризите на химическо чистене.
	[* Сладкарски изделия (фр.). — Б.пр.]


	На малката веранда пред химическото чистене имаше няколко растения в саксии. Знаех, че знам какви са, а не можех да се сетя името на нито едно. От стрехите капеше дъжд, който попиваше в тъмната пръст в саксиите — там целеустремено пълзеше самотен охлюв. Почувствах се безполезен. Бях живял на този свят трийсет и пет години, а не се сещах името на някакво си декоративно растение. Можех да науча много от човека, който държеше кварталното химическо чистене.
	Върнах се в магазина за тютюневи изделия и купих пакет дълъг „Ларк“. Бях отказал цигарите преди пет години, но един пакет в последния ден от живота ми едва ли щеше да ме убие. Запалих цигара. Стори ми се чужда. Всмукнах бавно от дима и пак така бавно го издишах.
	Преместих се в _patisserie_ и купих четири _gateaux_*. Бяха с много трудни френски имена и веднага щом се озоваха в кутията, забравих какво съм избрал. В университета бях записал френски, но явно отдавна го бях забравил. Момичето зад щанда беше оправно, но не умееше да връзва панделки. Непростимо.
	[* Пасти (фр.). — Б.пр.]
	Бях идвал няколко пъти във видеотеката в съседство. Върху двайсет и седем инчовия монитор при входа бяха пуснали нещо с името „Тежки времена“. Чарлс Бронсън се боксираше с голи ръце, Джеймс Кобърн пък му беше агент. Влязох вътре и помолих да ми пуснат още веднъж сцената с боя.
	Жената зад щанда изглеждаше отегчена. Почерпих я един _gateau_, докато Бронсън млатеше гологлавия си противник. Тълпата около ринга очакваше да победи бабаитът, но явно не знаеше, че Бронсън не губи никога. Станах да си вървя.
	— Защо не останете да го изгледате до края? — покани ме Госпожа Видеотека.
	Казах й, че бих го направил с удоволствие, но трябва да прибера едни неща от сушилнята. Хвърлих едно око на часовника. Един и двайсет и пет. Сушилнята вече беше спряла.
	Тя нанесе последния си удар.
	— Другата седмица ще получим три класически филма на Хичкок.


	Върнах се в обществената пералня. Където, както установих зарадван, нямаше никого. Там беше само прането, което чакаше на дъното на сушилнята да се върна. Напъхах го в плика и се отправих към нас.
	Пълното момиче не ме чу, че влизам — спеше непробудно на леглото. Сложих дрехите до възглавницата, а кутията с пастите — на нощното шкафче. Много ми се искаше да се пъхна под завивките, но къде ти.
	Отидох в кухнята. Водопроводен кран, бойлер на газ, вентилатор, газова фурна, най-различни тенджери и тигани, хладилник, тостер, шкафче и поставка за ножове, голяма метална кутия за чай „Брук Бонд“, тенджера под налягане за ориз и всичко останало, вместващо се в едничката дума „кухня“. Ето от какъв ред се състоеше този свят.
	Когато се нанесох в апартамента, бях женен. Преди осем години, но и тогава често седях посред нощ сам на тази маса и четях. Жена ми спеше толкова дълбоко, че понякога се притеснявах дали още е жива. И си я обичах по свой си несъвършен начин.
	Това означаваше, че съм живял в тази дупка осем години. Бяхме се нанесли трима: аз, жена ми и котаракът. Първа се изнесе жена ми, после котаракът. Сега беше мой ред. Грабнах една чинийка — за пепелник, и запалих цигара. Изпих чаша вода. Осем години. Направо не можех да повярвам.
	Е, все едно. Скоро всичко щеше да приключи. Щеше да настане вечен живот. Безсмъртие.
	И аз отивам в света на безсмъртието. Така поне каза професорът. Краят на света не бил смърт, той бил преход. Щял съм да бъда пак аз. Щял съм да се съединя отново с онова, което вече съм изгубил и което губех сега.
	Е, може да беше и така. Не, със сигурност беше така. Старецът знаеше какво говори. Щом твърдеше, че светът не познава смъртта, значи той не познава смъртта. И все пак думите на професора не ми се виждаха правдоподобни. Те бяха абстракции, смътни сенки на непредвидени случайности. В смисъл аз вече си бях аз, нали така? И как безсмъртният ще усети безсмъртието си? И какви бяха тия еднорози и високи стени? Дори „Магьосникът от Оз“ звучи по-правдоподобно.
	И така, какво бях загубил? Бях загубил много неща. Може би цяла дебела тетрадка, изписана от край до край със ситен почерк, неща, които не ми се бяха стрували чак толкова важни, когато се бях разделял с тях. Неща, които по-късно ми донесоха скръб, въпреки че беше вярно и обратното. Постоянно ми се изплъзваха хора, места и чувства.
	Дори и да можех да започна живота си отначало, не си представях да не направя същото. В края на краищата аз бях всичко това — този живот, който губех. И не можех да бъда друг освен такъв, какъвто съм. Нали?
	Навремето, когато бях по-млад, си мислех, че мога да бъда друг. Че ще отида да живея в Казабланка, ще отворя заведение и ще се запозная с Ингрид Бергман. Или по-реалистично — друг въпрос е доколко изобщо е реалистично, — ще се настроя за по-добър живот, за нещо, което да подхожда повече на истинското ми „Аз“. С тази цел реших да се подготвя. Прочетох „Разцветът на Америка“ и изгледах три пъти „Волен ездач“. Но като лодка с изкривен рул все се връщах на същото място. Не напредвах наникъде. Пак си бях същият и чаках на брега да се завърна при себе си.
	Дали беше чак толкова потискащо?
	Знае ли човек? Може би точно това беше „отчаяние“. Тургенев ще го нарече „разочарование“. Достоевски — „ад“. Съмърсет Моъм — „жестока действителност“. Но както и да го наречете, все си бях аз.
	Свят на безсмъртие ли? Всъщност можех да стана нов човек. Можех да стана щастлив или поне не толкова нещастен. И колкото и дръзко да звучи — можех да стана по-добър. Но сега това нямаше нищо общо с мен. Това щеше да бъде друг човек. Засега аз бях неопровержим исторически факт.
	Все пак нямах друг избор освен да приема, че след двайсет и два часа животът ми ще свърши. Значи щях да умра — казах си за по-удобно. Сега вече приличах повече на себе си, щом го казвах самият аз. Поолекна ми.
	Угасих цигарата и отидох в спалнята. Погледнах лицето на заспалото пълно момиче. Проверих в джобовете си дали съм взел всичко необходимо за прощалната сцена. Какво всъщност ми трябваше? Вече почти нищо. Портфейл, кредитни карти и… имаше ли още нещо? Ключът от апартамента не вършеше работа, както и ключовете от колата и личната ми карта на калкутех. Не ми трябваше бележникът с адресите и телефоните, не ми трябваше и нож. Дори за майтап.
	Отидох с метрото до „Гинза“ и си купих в „Пол Стюарт“ нови дрехи, които платих с „Американ Експрес“. Погледнах се в огледалото. Не беше зле. С морскосиньото сако, съчетано с ризата в цвят охра, приличах на юпи на ръководна длъжност, но така все пак беше за предпочитане, отколкото да изглеждам като троглодит.
	Още валеше, но ми беше писнало да гледам дрехи, затова реших да пропусна мантото и отидох в една бирария. Беше почти празна. Бяха пуснали симфония на Брукнер. Не можех да кажа кой точно номер, но кой ли може? Поръчах наливна бира и стриди с черупките.
	Изстисках върху стридите лимон и ги изядох по посока на часовниковата стрелка под романтичния съпровод на Брукнер. Огромният стенен часовник показваше три без пет, циферблатът крепеше два лъва, които се въртяха около пружината в средата. Брукнер свърши, започна „Болеро“ на Равел.
	Поръчах още една бира, когато ми хрумна, че отдавна ми се ходи до тоалетна. И само колко дълго пиках. Как е възможно пикочният мехур да се напълни толкова много? Не бързах за никъде, затова се облекчавах цели две минути, през които „Болеро“ нарасна до мощното си кресчендо. От това изпитах чувството, че мога да пикая вечно.
	След това можех да се закълна, че съм се преродил.
	Измих си ръцете, погледнах си лицето в кривото огледало, после се върнах при бирата на масата и запалих цигара.
	Времето сякаш беше застинало, въпреки че лъвовете всъщност бяха описали полукръг от сто и осемдесет градуса и сега вече беше три и десет. Опрях се с лакът на масата и загледах часовника. Безсмислено е да прекарваш времето, като гледаш как часовниковите стрелки напредват, но не се сещах какво друго да правя. При повечето човешки дейности се предполага, че животът продължава. Ако махнете това, какво остава?
	Стрелките на часовника достигнаха три и половина, ето защо платих и си тръгнах. По време на този бирен антракт дъждът почти беше спрял, затова оставих и чадъра. Животът не изглеждаше толкова лош. Времето се беше пооправило, защо да не се оправи и моето настроение?
	Без чадър се чувствах по-лек. Прииска ми се да отида някъде. За предпочитане на място с повечко хора. Отидох пред сградата на „Сони“, където се заблъсках с туристи араби, зяпнали редицата телевизионни монитори, последна дума на техниката, после слязох в метрото и по линия „Марюнучи“ се отправих към „Шинджуку“. Още щом седнах, явно съм заспал, защото след малко видях, че вече съм пристигнал.
	Докато минавах през бариерата за проверка на билетите, внезапно се сетих за черепа и разбърканите данни, които преди два дни бях оставил на гардероба на станцията. Сега вече черепът не беше от особено значение и аз не носех бележката, но понеже нямаше какво да правя, се озовах на гишето и замолих служителя да ми разреши да си прибера сака.
	— Внимателно ли потърсихте бележката? — попита той.
	— Внимателно — отговорих му.
	— Как изглежда сакът?
	— Син, на „Найки“ — отвърнах.
	— Как изглежда търговската марка на „Найки“?
	Поисках лист хартия и молив и нарисувах сплескания бумеранг, а отгоре написах „Найки“. Служителят ги погледна подозрително и тръгна по пътеката между рафтовете. След малко се върна със сака.
	— Този ли?
	— Същият — потвърдих.
	— Имате ли документ за самоличност?


	След като си прибрах подаръка, изведнъж ми хрумна — не се ходи със спортен сак на вечеря. Реших, вместо да го мъкна, да взема кола под наем и да го метна небрежно на задната седалка. Нека колата е модерна, европейска. Не че съм чак такъв поклонник на европейските коли, но ми се стори, че в този толкова важен ден от живота ми заслужавам да се повозя на хубава кола.
	Проверих в справочника и си записах телефоните на четири фирми за коли под наем в района на „Шинджуку“. В нито една нямаха европейски коли. В неделя автомобилите се търсели много, пък и те изобщо нямали чужди коли. В последната фирма ми предложиха тойота карина 1800 с двойна предавка, спортен модел турбо, и тойота марк II. И двете нови, и двете със стереоуредби. Казах, че ще взема карината. Нямах си понятие как изглеждат и двете коли.
	След като свърших и това, отидох в един музикален магазин и купих няколко касети. „Най-големите хитове на Джони Матис“, „Пресветла нощ“ на Шонберг под диригентството на Зубин Мета, „Бурна неделя“ на Кени Бъръл, „Елингтън за всички“, „Бранденбургски концерти“ с Тревър Пинък на клавесина и касета на Боб Дилан с „Като търкалящ се камък“. От всичко по малко. Исках да се презастраховам. Откъде да знам каква музика върви с тойота карина 1800 с двойна предавка, спортен модел, турбо?
	Прибрах касетите в плика и се отправих към паркинга на фирмата за коли под наем. В сравнение с ламаринената играчка, която карах, седалката зад волана на карината 1800 спортен модел приличаше на кабина на космическа совалка. Пъхнах в уредбата касетата на Боб Дилан и под съпровода на „Докато гледам как тече реката“ проверих всяко копче върху светлинното табло.
	Милата жена, която ме беше обслужила по телефона, излезе от офиса и дойде при колата да пита дали има някакъв проблем. Усмихна се с лъчезарна, свежа усмивка като от телевизионна реклама.
	— Няма проблеми — отвърнах, — само проверявах всичко, преди да поема на път.
	— Чудесно — одобри тя.
	По усмивката ми приличаше на една моя позната от гимназията. Прибрана и разумна, тя взе, че се омъжи за радикал от „Какумару“*, роди две деца, после изчезна. Кой да предположи, че мило седемнайсетгодишно момиче, поклонничка на Дж. Д. Селинджър и Джордж Харисън, ще претърпи такива промени.
	[* Левичарска организация в Япония. — Б.пр.]
	— Де да бяха всички шофьори като вас. Работата ни щеше да се облекчи значително — каза жената. — Компютъризираните светлинни табла на най-новите модели са доста сложни.
	— Кое копче да натисна, за да разбера колко е корен квадратен на 185? — попитах аз.
	— Опасявам се, че ще се наложи да изчакате следващия модел — засмя се жената. — Я ми кажете това, което сте пуснали, не е ли Боб Дилан?
	— Да — потвърдих аз.
	„Със сигурност Четвърта улица“.
	— Веднага познавам Боб Дилан — допълни жената.
	— Защото хармониката му е по-ужасна, отколкото на Стиви Уондър ли?
	Тя се засмя отново. Стана ми приятно, че още мога да разсмея някого.
	— Не, наистина харесвам гласа му — каза жената. — Като дете, което стои на прозореца и гледа дъжда.
	След всички томове, написани за Дилан, да се натъкна на такова съвършено описание. Когато й го казах, тя се изчерви.
	— О, не знам. Просто ми звучи така.
	— Не съм и очаквал такава млада жена да знае за Боб Дилан.
	— Харесвам стара музика. Боб Дилан, „Бийтълс“, „Дорс“, Джими Хендрикс.
	— Трябва да се съберем някой път — казах й.
	Тя се усмихна, понаклонила глава. Момичета, които са наясно с всичко, ще намерят триста начина да отпратят уморени трийсет и пет годишни разведени мъже. Благодарих й и подкарах колата. „Заседнал в Мобийл отново с мемфиски блус“. Почувствах се по-добре, след като се запознах с момичето.
	Дигиталният часовник върху светлинното табло показваше четири и четирийсет и две. Градското небе без слънце вече пъплеше към здрача, когато се насочих бавно към нас по задръстените улици. Не беше обичайното задръстване в дъждовна неделя — един малък зелен спортен автомобил се беше блъснал в осемтонен камион, прекарващ бетонни панели. Движението беше спряно. Спортната кола приличаше на мукавена кутия, върху която е седнал някой. Около нея стояха няколко ченгета в дъждобрани, докато спасителният отряд разчистваше отломките.
	Трябваше да мине цяла вечност, докато допъпля до местопроизшествието, но пак до срещата оставаше предостатъчно време, затова аз си пушех и си слушах Дилан. „Като търкалящ се камък“. Затананиках заедно с него.
	Всички остарявахме. Поне това беше ясно като дъжда навън.


>	34.
>	Черепи

	{img:strana_na_chudesata_list.png}
	Виждам летящи птици. Те обстрелват белия замръзнал склон на Западния хълм и изчезват от полезрението ми. Топля си на печката краката и ръцете и пия горещия чай, който Полковникът ми е донесъл.
	— Довечера ще разчиташ ли мечти? Ще се натрупат дълбоки преспи. Ще бъде опасно да се придвижваш по Хълма. Дали да не си починеш един ден? — предлага той.
	— Не мога да губя цял ден — отвръщам аз.
	Полковникът клати глава и се връща с чифт ботуши като за сняг.
	— Хайде, обуй ги. Поне няма да се пързаляш.
	Пробвам ги. Стават ми, добър знак.
	Време е да тръгвам. Омотавам шала около врата си, слагам ръкавиците, взимам от Полковника кепе. После пъхам в джоба си събрания акордеон. Не искам да се разделям с него.
	— Пази се — предупреждава старият офицер.
	Както и предполагах, дупката се пълни от наветия сняг. Старците ги няма, няма ги и лопатите им. Ако снегът продължи да трупа така, до утре сутринта дупката ще бъде запълнена чак догоре. Наблюдавам как снегът навява и трупа дръзки преспи, после тръгвам да слизам по Хълма.
	Снегът се сипе, гъст и свиреп. Не се вижда на няколко метра напред. Махам очилата и вдигам шала чак до очите си. Чувам как горе пищят птици, надвикали скърцането и пукането на обущата. Какво ли изпитват птиците към снега? И зверовете, какво ли си мислят те за фъртуната?


	Пристигам в Библиотеката цял час по-рано и заварвам Библиотекарката да чака печката да затопли помещението. Тя изтръсква снежинките по шинела ми и маха буците сняг между грайферите на обущата.
	Идвал съм тук вчера, а от жълтата светлина зад матовото стъкло, от топлината и близостта, създавани от печката, от миризмата на кафе с виеща се над кафеварката пара ме връхлита тъга.
	— Искаш ли да хапнем сега? Или може би малко по-късно?
	— Не ми се яде. Не съм гладен — казвам аз.
	— Кафе искаш ли?
	— Да, ако обичаш.
	Свалям ръкавиците и ги слагам да се изсушат на печката. Сетне топля на огъня вкочанените си пръсти, докато жената сипва две чаши кафе. Подава ми едната, после сяда на масата да го изпие.
	— Ужасен сняг навън. Не виждах почти нищо пред себе си — обяснявам.
	— Да. Следващите няколко дни ще трупа и трупа. Докато облаците, застинали на небето, не пуснат всичкия си сняг.
	Изпивам половината кафе, после, без да казвам и дума, сядам срещу жената. Докато я гледам, усещам как пак ме връхлита тъга.
	— Когато спре, по земята ще има повече сняг, отколкото вероятно си виждал някога — продължава тя.
	— Може и да не го видя.
	Жената вдига очи от чашата и ме гледа.
	— Как така няма да го видиш? Всеки вижда снега.
	— Днес няма да разчитам мечти. Хайде само да си поговорим — подканям. — Има много неща, които искам да ти кажа, и много неща, които искам да ми кажеш ти. Нали нямаш нищо против?
	Жената кръстосва ръце върху масата и ме гледа неразбиращо.
	— Сянката ми умира — подхващам аз. — Няма да доживее края на зимата. Въпрос е само на време. Умре ли сянката, губя завинаги духа си. Затова сега трябва да реша много неща. Неща за мен, неща, които засягат теб. Остава ми малко време да го обмисля, но съм сигурен, че и да разполагах с цялото време, пак щях да стигна до същия извод. А той е, че трябва да се махна оттук.
	Отпивам от кафето и пак се питам дали не греша. При всички положения и в двата случая ще изгубя нещо от себе си.
	— Утре напускам Града — подхващам отново. — Не знам точно как и откъде. Ще ми каже сянката ми. Двамата с нея ще си тръгнем заедно и ще се върнем в нашия свят. Както навремето, ще влача след себе си своята сянка. Ще се тревожа и ще страдам, ще остарявам и ще умра. Едва ли ще ме разбереш, но мястото ми е в онзи свят, където духът ми ще ме разиграва и дори отклонява.
	Жената ме гледа вторачено. Не, гледа вторачено пространството, което заемам.
	— Не ти ли харесва Градът?
	— В началото ми каза, че ако търся спокойствие, тук ще ми хареса. Да, пленен съм от мира и спокойствието в Града. Знам и че ако за сметка на духа си остана тук, мирът и спокойствието ще станат пълни. Докато съм жив, сигурно ще съжалявам, че съм напуснал този Град. Въпреки това не мога да остана. Духът ми няма да ми прости, ако спечеля, като жертвам сянката си и зверовете. Дори в този миг, когато духът ми се топи, не мога да го лъжа. Но това вече е друго. Каквото изгубя, ще бъде вечно. Разбираш ли?
	Жената гледа дълго надолу към ръцете си. Парата отдавна е изчезнала от чашата й с кафе, нищо в помещението не помръдва.
	— Никога ли няма да се върнеш?
	Аз клатя глава.
	— Веднъж тръгна ли си, не мога да се върна никога вече. Това е ясно. А и да се върна, Портата няма да се отвори никога за мен.
	— И не те ли боли?
	— Най-трудно ми е да загубя теб, но важното в случая е как те обичам. Ако тази любов се изроди в полуистина, по-добре изобщо да не те обичам. Да запазя духа си и да загубя теб.
	В помещението отново е тихо, пука само жаравата. Край печката са окачени шинелът ми, шалът, кепето и ръкавиците — все неща, дадени ми тук, от Града.
	— Мислех да помогна на сянката си да избяга, а аз да остана тук — продължавам. — Но тогава ще ме пратят в Гората и пак няма да те видя никога вече. Ти не можеш да живееш в Гората. В Гората могат да живеят само онези, чиито сенки не са унищожени напълно и които още носят в себе си следи от дух. Аз още имам дух. А ти не. Затова никога няма да изпитваш нужда от мен.
	Жената клати глава.
	— Да, нямам това, което наричаш дух. Майка имаше, но аз не. И защото запази духа си, майка беше прокудена в Гората. Не съм ти казвала никога, но помня много добре как майка беше пратена там. И досега си мисля от време на време за нея. Мисля си, че ако и аз имах дух, можехме да бъдем заедно. Ако аз имах дух, сигурно щях да те желая, както ти желаеш мен.
	— Дори това да означава да живееш в изгнание в Гората? Би ли искала да имаш дух на такава цена?
	Тя съзерцава замислена дланите си, събрани върху масата отпред, после ги разтваря.
	— Помня, майка ми е казвала, че който има дух, където и да отиде, не му се губи нищо. Вярно ли е?
	— Не знам — признавам си. Но и да е вярно, и да не е вярно, майка ти е вярвала в това. Въпросът е дали вярваш и ти.
	— Мисля, че мога да повярвам — казва жената, като се взира в очите ми.
	— Мислиш, че можеш? — сепвам се аз. — Мислиш, че можеш да повярваш в това?
	— Вероятно — отвръща жената.
	— Не. Помисли добре. Много е важно — настоявам аз, — защото вярата в нещо, в каквото и да било, е дело на духа. Разбираш ли? Когато казваш, че вярваш, ти допускаш възможността да се разочароваш. А от разочарованието или предателството може да се породи отчаяние. Така е с духа. Знаеш ли?
	Тя клати глава.
	— Не мога да кажа. Просто си мислех за майка. Нищо повече. Струва ми се, че мога да повярвам.
	— Нещо в теб трябва още да е в допир с духа ти! Дори и да е заключено здраво вътре и да не може да излезе.
	— Когато казваш, че още имам дух, какво имаш предвид, че всъщност не са убили сянката ми, както при майка?
	— Не, сянката ти е мъртва и е погребана в Ябълковата градина. Но вътре в спомените за майка ти вероятно има нещичко от духа, стига да можеш да го откриеш.
	Всичко е притихнало, сякаш снежната вихрушка навън е погълнала всички звуци в помещението, а Стената е притаила дъх и се опитва да подслушва.
	— Хайде да поговорим за старите мечти — сменям аз темата. — Вярно ли е, че зверовете поглъщат каквото всеки ден изваждаме от духа? И че то се превръща в стари мечти?
	— Ами да, разбира се. След като сенките ни умрат, зверовете поглъщат духа.
	— Значи духът ти би могъл да се разчете по старите мечти.
	— Не, невъзможно е. Духът ни не се поглъща непокътнат. Моят е разпилян на отломъци по различни зверове, размесен е с отломъци от духа на други. Парчетата не могат да бъдат отделени.
	Жената е права. Ден след ден разчитам мечти, а и досега не съм разбрал и късче от тях. А сега, ако искам да спася сянката си, ми остават само двайсет и един часа. Двайсет и един часа, през които да събера отломъците от духа на жената. Как е възможно тук, в този Град извън времето, да разполагам с толкова малко време? Затварям очи и си поемам дълбоко въздух. Трябва да намеря нишката, с която е пристегнато съсредоточаването ми, и да разплета цялата тъкан.
	— Трябва да отидем в хранилището — казвам аз.
	— Защо в хранилището?
	— Трябва да помислим, докато гледаме черепите. Можем да открием нещо.
	Хващам я за ръка и двамата минаваме зад гишето, за да отидем при вратата на хранилището. Жената включва мъждивото осветление и из здрача се понасят рафтовете с безброй черепи. Бледи сенки, потънали в прах, челюсти, издадени под еднакъв ъгъл, очни кухини, които гледат невиждащо — мълчанието им се стеле като призрачна мъгла из хранилището. Отново ме побиват тръпки.
	— Наистина ли смяташ, че можеш да разчетеш духа ми? — пита жената, застанала с лице към мен.
	— Смятам, че да — отвръщам с надеждата да убедя сам себе си. — Все има някакъв начин.
	— Все едно да търсим в река изгубени в нея капки дъжд.
	— Грешиш. Духът не е като капките дъжд. Той не пада от небето, не се губи сред други неща. Ако изобщо вярваш в мен, повярвай и в това: обещавам ти да го намеря. Всичко зависи от това.
	— Вярвам ти — прошепва тя след миг. — Много те моля, намери духа ми.


>	35.
>	Машинка за нокти, маслен сос, желязна ваза

	{img:strana_na_chudesata_kryg.png}
	Беше пет и двайсет и пет, когато спрях пред библиотеката. Още беше рано за срещата, затова слязох от колата и тръгнах да се разхождам по мъгливите улици. В едно кафене погледах по телевизията среща по голф, после отидох в увеселителен център и поиграх една видеоигра. Целта беше да унищожа танкове, нахлуващи през реката. В началото побеждавах, но по-нататък в играта вражеските танкове започнаха да се размножават като леминги и с такава численост направо ме размазаха и ми унищожиха базата. Ядреният взрив върху екрана се погрижи за останалото, после се появи надпис: КРАЙ НА ИГРАТА, ПУСНЕТЕ МОНЕТА.
	Вкарах в процепа още една монета от сто йени. Под тържествени фанфарни звуци базата ми се появи отново, цяла и невредима. Сега пък трябваше да водя сражение надолу по склона на хълм. Трябваше да загубя. Ако не загубех, играта щеше да продължава вечно. Нямаше такава опасност. Не след дълго отново бях пометен, после гръмна същият ядрен взрив и пак се появи същото КРАЙ НА ИГРАТА, ПУСНЕТЕ МОНЕТА.
	До увеселителния център имаше железария с голям избор на инструменти във витрината. Комплекти гаечни ключове и отвертки, мощни въздушни пистолети за лепило и пяна и бормашини, както и западногермански точни прибори в кутии. До тях имаше комплект с трийсетина ножове и други неща за дърворезба.
	Влязох в магазина. След бумтежите и гърмежите в увеселителния център в железарията ми се стори тихо като във вътрешността на айсберг. До комплектите бръсначи открих машинки за нотки, наредени като ентомологични експонати. Избрах от многото машинки най-простата и я занесох на касата.
	Застаряващият мъж с рядка коса зад щанда остави електрическия миксер, който разглобяваше, и ми обясни как да използвам машинката.
	— И така, наблюдавайте внимателно. — Той ми показа простата процедура от три етапа и ми върна машинката. — Чудесна вещ — довери ми продавачът. — Произвежда ги „Хенкел“, ще ви служи до края на живота. Не ръждясва, с добро острие. С нея можете да режете и нокти на куче.
	Платих за машинката две хиляди и осемстотин йени. Тя вървеше с калъфче от черна кожа.
	Мъжът веднага се зае да разглобява отново миксера. Върху чисти бели табли беше подредил по размери винтовете. Те изглеждаха ужасно щастливи.


	Върнах се в колата и докато чаках, си пуснах „Бранденбургски концерти“. Спомних си винтовете и тяхното щастие. Може би се радваха, че са се освободили от миксера, че са независими винтове и си живеят живота по разни бели подноси. Наистина ми стана хубаво, че съм ги видял такива щастливи.
	Малко преди края на работното време в библиотеката започнаха да прииждат хора. Главно гимназисти, понесли найлонови сакове като моя, но имаше и по-възрастни хора. В шест часа иззвъня звънец. И за пръв път, откакто се помнех, се почувствах гладен като вълк. Откакто беше започнал циркът, почти не бях ял. Смъкнах седалката, загледах се в ниския таван на колата и през ума ми се понесоха какви ли не вкуснотии. Винтовете по белите подноси се превърнаха във винтове в бял сос заедно с няколко стръка кресон.
	След петнайсет минути на входа се показа моята приятелка от Справочната. Беше облечена в тъмносиня кадифена рокля с бяла дантелена яка и двойна сребърна верижка.
	— Колата твоя ли е? — попита тя.
	— Не, под наем е. Ти какво си помисли?
	— Добре де, предположих само. Въпреки че наистина не изглежда твой стил.
	— Знам ли. Във фирмата имаха само това.
	Тя огледа автомобила отвън и отвътре, отвори пепелника и провери в жабката. След това попита:
	— Кой изпълнява тези „Бранденбургски“?
	— Тревър Пинък.
	— Почитател на Пинък ли си?
	— Не точно — отвърнах. — Записът просто ми привлече погледа. Не е лош.
	— Аз обичам да ги слушам в изпълнение на Рихтер, но знаеш ли, че ги свири и Пабло Казалс?
	— Казалс ли?
	— Не очакваш „Бранденбургските“ да звучат така. Много интересно.
	— Ще ги потърся — казах. — Къде ще хапнем?
	— В някой италиански ресторант?
	— Страхотно.
	— Знам един, не е много далеч и наистина е добър.
	— Да вървим. Толкова съм гладен, че мога да изям и винтове.
	— И аз съм гладна — каза жената, без да обръща внимание на винтовете. — Хмм, хубава риза.
	— Благодаря.


	Ресторантът беше на петнайсет минути път от библиотеката с колата — наложи се да се провираме между колоездачи и пешеходци по криви улици в един жилищен квартал. Някъде по средата на хълма, сред къщи с високи борове, хималайски кедри и огромни зидове се появи италиански ресторант. Бяла дървена къща като от уестърн, в която сега имаше trattoria. Табелата беше толкова малка, че ако човек не знаеше за заведението, като нищо щеше да го подмине.
	Ресторантът беше мъничък — три маси и четири места на мокрия бюфет. Заведоха ни на масата най-отзад, при страничен прозорец, откъдето се виждаха сливи.
	— Ще пийнем ли вино? — попита жената.
	— Защо не избереш ти? — предложих аз.
	Докато тя обсъждаше със сервитьора какви вина имат, аз гледах сливите. Стори ми се, че нещо не се връзва слива да расте в италиански ресторант. Всъщност защо не. Може би в Италия имаха сливи. Щом във Франция имаха видри.
	След като избрахме aperitivo, отворихме листа с менюто. Избирахме дълго. Първо за _antipasti_ се спряхме на _insalata di gamberetti alle fragole, ostriche al vivo, mortadella di fegato, sepie al nero, melanzane alla parmogiana и wakasagi marinata_. За primi жената си взе _spaghetti al pesto genovese_, а аз предпочетох _tagliatelle alla casa_.
	— Дали да не си разделим и _maccheroni al sugo di pesce_? — предложи тя.
	— Защо не — съгласих се аз.
	— Каква риба предлагате днес? — извърна се жената към сервитьора.
	— Днес имаме пресен _branzino_, това е _suzuki_ — оповести той, — което задушаваме с _cartoccia_ и поръсваме с бадеми.
	— Ще си поръчам и това — каза тя.
	— Аз също — присъединих се аз. — Искам още _contorni, spinaci_ и _risotto al funghi_.
	— За мен _verdure cotte_ и _risotto al pomodoro_.
	— Мисля, че нашето _risotto_ ще ви се стори доста засищащо — предупреди, леко притеснен сервитьорът.
	— Нищо, почти не съм ял от няколко дни, тя пък има разширен стомах — обясних аз.
	— Направо черна дупка — потвърди жената.
	— Чудесно — отвърна сервитьорът.
	— За мен за десерт _granita di uva, crema fretta, suffle al limone_ и еспресо — добави жената, преди той да се е отдалечил.
	— Защо пък не — за мен същото — заявих аз.
	След като сервитьорът най-накрая записа поръчката, жената ми се усмихна.
	— Не се налагаше да поръчваш толкова много само за да не изоставаш от мен.
	— Не, наистина умирам от глад — казах аз. — От цяла вечност не съм бил толкова гладен.
	— Супер — рече жената. — Изобщо не се доверявам на хора без апетит. Все имаш чувството, че тайно ти имат зъб, нали?
	— Не знам — отвърнах.
	И наистина не знаех.
	— Май обичаш много израза „не знам“ — отбеляза жената.
	— Възможно е.
	— А също „възможно е“.
	Не знаех какво да кажа.
	— Защо мислите ти са толкова несигурни?
	„Не знам, но е възможно“, повтарях си за кой ли път наум, когато сервитьорът се появи отново и с вид на придворен масажист, дошъл да намести изметнатия прешлен на престолонаследника, отвори най-благоговейно виното и ни напълни чашите.
	— В „Чужденецът“ главният герой все повтаря „Не съм го извършил аз.“ Поне така си спомням. Хмм… как се казваше?
	— Мьорсо — отговорих аз.
	— Точно така, Мьорсо — повтори жената. — Чела съм книгата в гимназията. Но знаеш ли, днешните гимназисти изобщо не четат такива неща. Наскоро правихме от библиотеката проучване. Кои писатели четеш?
	— Тургенев.
	— Тургенев не е чак толкова интересен. Той е отживелица.
	— Възможно е — казах, — но на мен пак си ми харесва. А също Флобер и Томас Харди.
	— Не четеш ли нещо ново?
	— Понякога чета Съмърсет Моъм.
	— Не са много хората, които смятат Съмърсет Моъм за нов — подметна жената и отпи от чашата. — Точно както напоследък не пускат често и Бени Гудман.
	— Обичам Моъм. Чел съм три пъти „Острието на бръснача“. Романът може и да не е върхът, но е много увлекателен. По-добре да е увлекателен, отколкото обратното.
	— Възможно е — засмя се тя. — Тази оранжева риза ти отива.
	— Много ти благодаря — отвърнах аз. — Красива си.
	— И аз ти благодаря — каза жената. — През обедната почивка отскочих до нас и се преоблякох. Не живея много далеч от работата, удобно е.
	Донесоха ни доста от предястията и следващите няколко минути се хранихме в мълчание. На вкус бяха леки, ненатрапчиви, изискани. Скаридите бяха невероятно пресни, стридите бяха целунати от морето.
	— Е, приключи ли с оная работа с еднорозите? — попита жената, докато лапаше рулце от стрида.
	— Общо взето, да — отвърнах и избърсах соса от сепия по устните си.
	— И къде са били тези еднорози?
	— Ето тук, вътре — почуках се аз по слепоочието. — Всички еднорози са били в главата ми.
	— Образно казано ли?
	— Не, не образно. Приличам ли на човек, който говори образно? Наистина живееха в съзнанието ми. Един човек ги откри и ми ги показа.
	— Е, радвам се, че са се намерили. Звучи много интересно. Разкажи ми още.
	— Не е чак толкова интересно — възразих, докато й подавах патладжана.
	Тя пък ми подаде корюшката.
	— Въпреки това ми се иска да науча повече. Наистина.
	— Добре тогава, нещата стоят така. Дълбоко в съзнанието ти има ядро, което ти не усещаш. В моя случай ядрото е един град. Град с река, която го прекосява, и с висока стена, която го огражда. Никой от хората в града не може да го напусне. Само еднорозите могат да влизат и да излизат. Еднорозите поглъщат като попивателна егото на жителите и го изнасят зад стената. Така хората в града нямат его, нямат „Аз“. Аз живея в града — поне според разказа. Не знам нищо повече от това, понеже всъщност не съм го виждал с очите си.
	— Е, със сигурност е оригинално, това ще ти кажа.
	Река ли? Старецът не бе споменал нищо за никаква река.
	— Но това не е сътворено от мен, поне аз не знам да е сътворено — уточних.
	— Но пак е твое, нали? Не го е измислил друг.
	— Е, предполагам.
	— Корюшката е вкусна, нали?
	— Вкусна е.
	— Не ти ли се струва, че всичко това прилича малко на руския разказ за еднорозите, който ти прочетох? — попита жената, докато режеше патладжана. — Предполага се, че украинските еднорози са живели напълно откъснато.
	— Да, в това отношение има прилика.
	— Дали няма някаква връзка…
	— Чакай малко — прекъснах я аз. — Нося ти подарък.
	Подадох й калъфчето от черна кожа.
	— Какво е това? — попита жената и завъртя странния метален предмет, който беше извадила от калъфа.
	— Ще ти покажа. Наблюдавай внимателно.
	Тя се загледа.
	— Машинка за нокти?
	— Ами да! Сгъва се в обратна последователност. Ето така.
	— Много интересно — рече тя. — Но я ми кажи, често ли подаряваш на жени машинки за нокти?
	— Не, ти си първата. Преди малко, докато чаках, влязох в една железария и ми се прииска да купя нещо. Комплектите за дърворезба бяха много големи.
	— Благодаря ти. Ще си я държа в чантата и всеки път, когато я използвам, ще си мисля за теб.


	Предястията бяха излапани и ни донесоха основните ястия. Гладът ми почти не бе притъпен. И след шестте чинии с предястия той си беше все така свиреп. За сравнително кратко време натъпках в устата си значителни количества _tagliatelle_, после изгълтах половината макарони. След като вкарах под колана си всичко това, можех да се закълна, че в тъмнината вече проблясваха слаби светлинки.
	След спагетите отпивахме от виното и чакахме да ни донесат костура.
	— Между другото — подхвана жената — за апартамента ти — с някаква специална машина ли беше опустошен? Или се беше потрудила цяла бригада?
	— Бихме могли да го наречем и машина, но се потруди само един човек — отвърнах аз.
	— Явно е бил много решителен.
	— Направо няма да повярваш.
	— Някой твой приятел ли?
	— Напълно непознат.
	— И свързано ли е с историята с еднорозите? — попита жената.
	— Да, свързано е. Но още в самото начало никой не си направи труда да ме попита за мнението ми.
	— А свързано ли е с това, че утре заминаваш?
	— Хмм… да.
	— Явно си се забъркал в ужасна каша.
	— Толкова е сложно, че и аз не знам какво е. Е, в моя случай най-простото обяснение е, че съм затънал до гуша в информационна война.
	Внезапно се появи сервитьорът, който носеше рибата с ориз.
	— Нищо не разбирам — заяви жената, като белеше с края на ножа _suzuzki_. — Библиотеката ни е пълна с книги, всички просто идват и четат. Всеки има безплатен достъп до информацията и никой не се бие за нея.
	— И на мен ми се иска да работя в библиотека — казах аз.


	— Рибата беше страхотна — измърка жената, след като изядохме ястията. — Особено сосът.
	— Истинско изкуство е да приготвиш вкусен маслен сос — обясних аз. — Прави се бавно. Разбъркваш в разтопено масло ситно нарязан млад кромид лук, после го задушаваш на съвсем слаб огън. Няма по-бърз начин.
	— А, да, ти обичаше да готвиш, нали?
	— Е, обичах навремето. Иска се наистина да си запален. Френски продукти, тънък вкус, умението да поднасяш храната. Това изкуство не е ново. Добрата кухня почти не се е развила от деветнайсети век насам.
	— Лимоненото суфле е много вкусно — продължи жената, след като ни донесоха десерта. — Имаш ли още място?
	Гроздовият сладолед беше пухкав, суфлето — тръпчиво, еспресото — гъсто и дъхаво. След като приключихме, при нас да ни поздрави дойде главният готвач.
	— Великолепна вечеря — казахме му ние.
	— Истинска радост е да готвиш за гости, които обичат да се хранят — отвърна готвачът. — Дори семейството ми в Италия не изяжда толкова.
	— О, благодаря ви.
	Изтълкувахме го като комплимент.
	Главният готвач се върна в кухнята, а ние поръчахме по още едно еспресо.
	— Ти си първият ми познат, който може да се мери с мен по апетит — каза жената.
	— Мога да хапна още — отговорих.
	— У нас имам замразена пица и бутилка „Чивъс“.
	— Да вървим тогава.


	Тя наистина живееше недалеч от библиотеката. Малка къща като от конвейер, но затова пък си имаше истински вход и двор, нищо, че в него можеше да легне само един човек. Там със сигурност не проникваше слънце, но над единия ъгъл беше надвиснала азалия. Имаше дори втори етаж.
	— Наистина е много голяма за сам човек — обясни жената. — Купихме с мъжа ми къщата, защото смятахме да имаме деца. Изплатих заема със застраховката.
	Жената извади от фризера пицата и я пъхна във фурната, после донесе от масата във всекидневната „Чивъс Рийгъл“. Докато отваряше за себе си бутилка вино, избрах няколко касети — Джаки Маклийн, Майлс Дейвис и Уинтън Кели — и включих касетофона. Докато чакахме пицата да стане готова, се разположихме с питие в ръка под звуците на „Грув на чантите“, а след това — на „Покрита каляска с ресни отстрани“.
	— Харесваш ли стар джаз? — попита жената.
	— В гимназията слушах през цялото време по кафенетата джаз.
	— А сега?
	— По малко от всичко. Слушам каквото ми свирят.
	— Не слушаш ли неща, които сам си избрал?
	— Не ми трябва.
	— Мъжът ми беше голям любител на джаза. Сигурно си имал същия вкус. Убиха го с желязна ваза в един автобус.
	— Какво са го направили?
	— Някакъв пънкар си пръскал в автобуса лак за коса и когато мъжът ми му направил забележка, онзи го фраснал по главата с желязна ваза.
	Чудех се какво да кажа.
	— Защо хлапакът е носел точно желязна ваза?
	— Знае ли човек — отговори жената. — Тъжен начин да умреш.


	Часовникът на фурната иззвъня: пицата беше готова. Седнали един до друг на канапето, изядохме всеки по половинка.
	— Искаш ли да видиш череп на еднорог? — попитах аз.
	— Истински ли? — учуди се жената. — Наистина ли имаш?
	— Копие. Не е истински.
	Отидох до колата. Беше спокойна ранна октомврийска вечер. През покривалото на облаците тук-там се виждаше небе и почти пълна месечина на него. Утре времето щеше да се оправи.
	Върнах се със сака „Найки“ и извадих увития в хавлиена кърпа череп. Жената остави чашата с виното и огледа отблизо черепа.
	— Направен е изключително добре, това мога да кажа.
	— Изработен е от специалист по черепи — обясних, като отпих от уискито.
	— Почти като истински е.
	Спрях касетофона, взех от сака машата и почуках по черепа. Той издаде същия сух сто-он.
	— Какво е това?
	— Всеки череп си има неповторим резонанс. И специалист по черепите може да разчете по тези звуци какво ли не.
	— Невероятно! — възкликна тя. После се опита също да чукне с машата по черепа. — Не мога да повярвам, че е копие.
	Остави черепа на масата и пак вдигна чашата. Сгушихме се един до друг, вдигнахме чашите и се взряхме в черепа.


	— Пусни още музика — усмихна се многозначително жената.
	Избрах още две касети и се върнах на канапето.
	— Тук добре ли е? Или да се качим горе?
	— Тук е идеално — отвърнах аз.
	Пат Бун запя тихо „Ще си бъда у дома“. Времето сякаш течеше в погрешна посока, аз нямах нищо против. Времето можеше да си върви накъдето поиска.
	Жената дръпна дантелените пердета на прозореца към двора и угаси лампите. Съблякохме се на лунна светлина. Тя махна дантелената яка, свали часовника си, смъкна кадифената рокля. Аз разкопчах часовника си и го метнах върху облегалката на канапето. После махнах сакото, разхлабих вратовръзката и изпих на един дъх каквото беше останало от уискито.
	Жената смъкна чорапогащника си точно когато Рей Чарлс подкара „Джорджия в ума ми“ така, сякаш пееше блус. Аз затворих очи, вдигнах двата си крака на масата и завъртях минутите в главата си така, сякаш въртях лед в напитка. Всичко, всичко ми се струваше като от приказка. Дрехите по пода, музиката, разговорът. Всичко се върти и върти и всеки знае къде спира то. Като надбягване на въртележка. Никой не дръпва напред, никой не е изпреварен. Винаги стигаш на същото място.
	— Изглежда толкова отдавна — казах аз със затворени очи.
	— Разбира се, смешник такъв — отвърна загадъчно жената, после взе чашата от ръката ми и разкопча копчетата на ризата ми.
	Бавно, целенасочено, сякаш ронеше боб.
	— Откъде знаеш?
	— Просто знам — отвърна тя.
	Долепи устни до голите ми гърди. Дългата й коса се плъзна по стомаха ми.
	Затворил очи, оставих тялото си във властта на усещанията. Помислих си за _suzuki_, помислих си за машинката за нокти, помислих си за охлюва пред химическото чистене. Отворих очи и притеглих жената към себе си, после се пресегнах да разкопчая сутиена й отзад. Нямаше закопчалка.
	— Отпред — подкани тя.
	Нещата все пак търпят развитие.


	Любихме се три пъти. Взехме си душ, после се гушнахме под одеялото на канапето, докато Бинг Кросби продължаваше да пее тихо. Еуфория. Ерекцията ми беше съвършена като пирамидите в Гиза. Косата на жената ухаеше свежо и прекрасно. Възглавниците на канапето бяха удобни и твърди. Биваше си го, беше точно от времето, когато канапетата бяха канапета.
	Запях заедно с Бинг:
P>
	О, Дани, момчето ми, тръбите, тръбите зоват
	от дол на дол, по планинския склон,
	отиде си лятото и розите са прецъфтели…
	Ти, ти трябва на път да поемеш, а аз — да остана.
	Но ти си ела, щом лятото дойде по полята,
	щом долината притихне, побеляла от сняг.
	Аз тук ще бъда и в пек, и в мрак,
	О, Дани, момчето ми, о, Дани, момчето ми, ще ми липсваш ужасно!
P$
	— Това любимо парче ли ти е? — попита жената.
	— Да, харесва ми доста — отвърнах аз. — В училище с тази мелодия съм спечелил десетина молива на състезания по хармоника.
	Тя се засмя.
	— Смешно си е.
	— Ами смей се тогава.
	Тя пусна „Дани, момчето ми“ още веднъж, за да го изпея отново.
P>
	Но паднеш ли, както всички цветя умират,
	умреш ли, както всеки умира,
	ще дойда и мястото ще намеря,
	ще падна на колене и сбогом ще ти кажа.
	Но ти все пак си ела, когато лятото…
P$
	Но втория път се натъжих ужасно.
	— Пиши ми откъдето отиваш — помоли жената и ме докосна.
	— На всяка цена — обещах. — Ако оттам изобщо могат да се пращат писма.
	Тя наля и в двете чаши вино.
	— Колко е часът? — попитах.
	— Нощен час е — отвърна жената.


>	36.
>	Акордеон

	{img:strana_na_chudesata_list.png}
	— Наистина ли чувстваш, че можеш да разчетеш духа ми? — пита тя.
	— Да. Духът ти е бил тук през цялото време, аз обаче не знаех къде да го търся. Но пътят вече би трябвало да ми е показан.
	Седим на пода в хранилището, облегнати на стената, и гледаме редиците черепи, които не ни казват нищо.
	— Ами ако се опиташ да се върнеш в мислите си назад? Да си ги спомниш малко по малко? — предлага жената.
	Подът е студен. Затварям очи, в ушите ми кънти тишината на черепите.
	— Днес сутринта старците копаеха пред къщата дупка. Много голяма дупка. Събуди ме звукът от лопатите им. Сякаш копаеха в главата ми. После заваля сняг, който запълни дупката.
	— А преди това?
	— Ние с теб отидохме в Гората, на Електроцентралата. Запознахме се с Пазача. Той ми показа съоръженията. Вятърът издаваше изумителен шум.
	— Да, помня.
	— След това получих от Пазача акордеон. Малък сгъваем акордеон, стар е, но още свири.
	Жената седи, мисли и премисля. От минута на минута в помещението става все по-студено.
	— Носиш ли акордеона? — пита жената.
	— Акордеона ли? — повтарям.
	— Да, може би точно той е ключът. Акордеонът е свързан с песен, песента е свързана с майка ми, майка ми е свързана с духа ми. Възможно ли е?
	— Логично е — потвърждавам, — въпреки че във веригата липсва важна брънка. Не помня нито една песен.
	— Не е задължително да е песен.
	Вадя от джоба на шинела акордеона и отново сядам с инструмента в ръка до жената. Пъхам длани в каишките от двете страни на меха и изсвирвам няколко акорда.
	— Красиво е! — възкликва жената. — Звуците като вятър ли са?
	— Те са вятър — пояснявам. — Аз създавам вятър, който издава звуци, после ги обединявам.
	Тя затваря очи и отваря уши за съзвучията.
	Свиря всички акорди, които съм усвоил. Движа пръстите на дясната си ръка последователно по копчетата, като издавам отделни ноти. Не се чува мелодия, но е достатъчно и че донасям до жената вятъра в звуците. Трябва само да се оставя на вятъра, както правят птиците.
	Не, не мога да се откажа от духа си.
	Понякога духът ми натежава и става мрачен, друг път се издига нависоко и вижда вечността. Чрез звука на мъничкия акордеон духът ми се пренася на огромни разстояния.
	Извиквам зад затворените си очи различни образи на Града. Ето ги върбите по пясъчния нанос, Наблюдателницата при Стената на запад, разораната нивичка зад Електроцентралата. Старците, седнали на слънце пред жилището ми, зверовете, приклекнали в езерцата покрай Реката, летните треви, огънати от лекия ветрец по каменните стъпала на изкуствения канал. Спомням си как съм ходил с Библиотекарката на Езерото на юг. Виждам Изоставената казарма при северната Стена, развалините на къщата и на кладенеца край Стената в Гората.
	Мисля си за всички хора, с които съм се запознал тук. За Полковника от съседната стая, за старците от Официалните резиденции, за Пазача от Електроцентралата, за Стража на Портата — всички сега със сигурност са си по стаите и слушат фъртуната навън.
	За всички места и хора, които ще загубя завинаги, за всички лица и черти, които ще помня до края на живота си. Кой е виновен, че този свят е уродлив, а жителите му са без дух? Изпитвам едва ли не… любов… към Града. Не мога да остана на това място, но не искам и да го губя.
	Усещам вътре в себе си съвсем лек допир. В съзнанието ми се върти съзвучието на един от акордите. То се слива, разделя се, търси… но какво ли? Отварям очи, намествам пръстите на дясната си ръка върху клавишите и свиря поредица от пермутации.
	След малко вече мога като че ли по своя воля да натисна клавишите, издаващи първите четири ноти. Те се носят надолу от някакво мое вътрешно небе, бавно, като утринната светлина на ранното слънце. Намират точно мен — именно това са нотите, които съм търсил.
	Задържам клавиша и натискам отново и отново поотделно четирите ноти. Те сякаш настояват за още ноти, за втори акорд. Напрягам се да чуя акорда, който следва. Първите четири ноти ме отвеждат при следващите пет, после при друг акорд и още три ноти.
	Това е мелодия. Не цяла песен, само първата й фраза. Свиря отново и отново трите акорда, както и дванайсетте ноти. Давам си сметка, че това е песен, която знам.
	„Дани, момчето ми“.
	Заглавието връща и песента: сега вече акордите, нотите, съзвучията се леят от само себе си изпод върховете на пръстите ми. Изсвирвам още веднъж мелодията.
	Кога за последно съм чувал песен? Тялото ми е зажадняло за музика. Толкова дълго съм стоял без музика, че дори не съм разбрал за глада си. Резонансът се разпростира, напрежението вътре в мен се разсейва. От музиката пред зрението ми изниква топло сияние, което разтопява след безкрайното зимуване духа и мускулите ми.
	Целият Град живее и диша с музиката, която свиря. С всяко мое движение улиците преместват тежестта си. Стената се протяга и се разкършва, сякаш е собствената ми плът и кожа. Повтарям няколко пъти песента, после оставям акордеона на пода, облягам се и затварям очи. Всичко тук е част от мен: Стената, Портата, Гората, Реката, Езерото. Всичко това съм аз.
	Дълго след като съм оставил инструмента, жената, която е затворила очи, продължава да ме държи здраво с две ръце. По бузите й се стичат сълзи. Прегръщам я през рамото и допирам с устни клепачите й. Сълзите й придават влажна, нежна топлина.
	По бузите й избива светлина, от която сълзите блестят. Светлината е ясна като звездите, а не идва от небето. Сияе самата стая.
	Изключвам горната лампа и чак тогава виждам откъде идва сиянието. От черепите. Пробудил се е отколешен огън, тлял вътре в тях. Фосфоресценцията блести, чиста за окото, успокоява ме със спомени, които топлят и изпълват сърцето ми. Усещам как зрението ми се изцелява. Сега вече нищо не може да увреди тези очи.
	Гледката е невероятна. Самият покой. Пространството е запълнено от безброй прашинки светлина. Взимам един от черепите и прокарвам пръсти по повърхността му. Тук чувствам блещукане, спомен на дух, следа от духа на жената. Във върховете на пръстите ми се вливат мънички искри, които ме докосват — всяка частица носи възможно най-слабата светлина и топлина.
	— Ето го духа ти — казвам аз. — Жената ме гледа с насълзени очи. — Духът ти не е бил изгубен, нито разпилян на вятъра. Той е тук и никой не може да ти го отнеме. За да го разчета, трябва да събера всички тези искри. — Целувам я още веднъж по клепачите. — Остави ме сам — казвам. — Ще го разчитам чак до сутринта. Дотогава не мога да почивам.
	Жената оглежда редиците черепи, които издават нежно сияние, и излиза от хранилището. Вратата след нея се затваря. Прашинките светлина подскачат по черепите. Някои стари мечти са на жената, други са мои.
	Търсенето ми отнема много време. Отвежда ме до всяко кътче в този заобиколен от Стена Град, но накрая намирам духа, който сме изгубили.


>	37.
>	Светлини, самовглъбяване, чистота

	{img:strana_na_chudesata_kryg.png}
	Не знаех колко съм спал. Някой ме разтърсваше за рамото. Подуших канапето. Не исках да ме будят. Сънят беше толкова сладък.
	И все пак в същото време нещо вътре в мен настояваше да се събудя, твърдеше, че сега не е време за сън. Почукваше твърд метален предмет.
	— Събуди се! Събуди се!
	Аз седнах.
	Бях по оранжев хавлиен халат. Жената се беше надвесила над мен по бяла мъжка тениска и съвсем изрязани бикини и ме разтърсваше за рамото. Стройното й тяло изглеждаше чупливо, несигурно, детинско, без следа от снощните италиански изстъпления. Навън още не се беше зазорило.
	— Масата! Виж масата! — възкликна тя.
	На масата имаше малък предмет като коледна елха. Но не беше коледна елха: беше прекалено малък, а и бе началото на октомври. Взрях се в предмета. Беше черепът точно където го бях сложил или може би го беше сложила жената. При всички положения онова, което светеше, беше моят череп на еднорог.
	По него играеха светлини. Чезнещи точки микроскопичен блясък. Като сияйно небе, нежни и бели. Мъгляви, сякаш всяка светеща точка беше увита в няколко пласта течен слой електричество, от който светлините сякаш се носеха над повърхността. Ние седяхме и гледахме как мъничките съзвездия се реят и кръжат на вихрушка. Жената се беше хванала за ръката ми, а аз стисках яката на халата. Нощта беше тиха и непрогледно тъмна.
	— Това ли са ти шегите? — попита тя.
	Аз поклатих глава. Никога дотогава не бях виждал черепът да сияе. Това не беше фосфоресциращ лишей, не беше дело на човек. Никоя произведена от човека енергия не можеше да излъчва такава нежна, ведра светлина.
	Внимателно махнах ръката на жената, пресегнах се да взема черепа и го сложих върху коленете си.
	— Страх ли те е? — попита едва чуто жената.
	— Не.
	Кой знае защо, наистина не ме беше страх.
	Сложих длани над черепа и усетих едва доловима топлина, като от жарава, а пръстите ми бяха обвити от бледата ципа на светлината. Затворих очи и оставих топлината да проникне в пръстите ми, а пред очите ми като облаци на далечен хоризонт се понесоха образи.
	— Не може да е копие — каза жената. — Явно е истински.
	Предметът излъчваше светлина, която се отразяваше по дланите ми. Изглеждаше някак целеустремена, заредена със смисъл. Опит да се прати сигнал, да се сложи крайъгълен камък между света, в който щях да вляза, и света, който напусках.
	След като отворих очи, погледнах проблясващата мъглявина под пръстите си. Сиянието не съдържаше заплаха или злонамереност. Беше достатъчно да взема в ръце черепа и да прокарам върховете на пръстите си по едва доловимите жили светлина. Нямаше нищо страшно.
	Върнах черепа на масата и доближих пръсти до бузата на жената.
	— Дланите ти са топли — каза тя.
	— Топла е светлината.
	Прокарах дланите й по черепа. Жената затвори очи. И нейните пръсти бяха обгърнати от поле нежна бяла светлина.
	— Наистина чувствам нещо — сподели тя. — Не знам какво, но не е логично.
	— И аз не мога да го обясня — казах аз.


	Наведох се да вдигна от пода часовника си. Четири и шестнайсет. Още един час до зазоряване.
	Отидох при телефона и набрах собствения си номер. Не се бях обаждал отдавна вкъщи и трябваше да се напъвам доста, докато си спомня числата. Изчаках телефонът да иззвъни петнайсет пъти — не вдигна никой. Затворих, набрах отново и го оставих да звъни още петнайсет пъти. Пак никой.
	Дали пълното момиче не се беше върнало под земята, за да изведе дядо си? Или семиотехите и момчетата от Системата бяха отишли да й засвидетелстват уважението си? Не бях притеснен. Бях сигурен, че момичето ще се справи. Беше изумително. Беше на половината на моите години, а се справяше десет пъти по-добре от мен. Оставих слушалката и ми домъчня малко — знаех, че няма да го видя никога вече. Наблюдавах как изнасят полилеите от някога прочут хотел, който се е разорил. Как запечатват един по един прозорците и смъкват пердетата.
	Върнах се на мястото, където жената седеше на канапето.
	— Защо свети черепът, заради теб ли? — попита тя.
	— Изглежда, че да, нали?
	Несъбуденият свят беше притихнал като непроходима гора. Погледнах надолу и се залутах между ризата, гащите и вратовръзката си, които лежаха, разпилени по килима, сред роклята, бикините и чорапите на жената. Това беше смъкнатата кожа на живот от трийсет и пет години, негов венец.
	— Какво има? — попита жената.
	— Тези дрехи. Допреди малко бяха част от мен. А вече не са. Сега са други дрехи, които са на друг човек. Не ги разпознавам като свои.
	— От секса е — усмихна се тя. — След секс човек се вглъбява в себе си.
	— Не, не е това — възразих аз и взех празната си чаша. — Не съм потънал в самовглъбяване. Имам чувството, че се настройвам за детайлите, за дребните подробности от света. Охлюви, звукът на дъжда, стоката, наредена по витрините на железарии, ей на такива неща.
	— Да разтребя ли?
	— Не, остави дрехите както са. Изглеждат си съвсем естествено.
	Пресегнах се да взема пакета с цигари и запалих една с кибрита от бирарията. След това погледнах още веднъж дрехите. Ръкави на риза, разпрострели се през чорапи, кадифена рокля, нагъната на талията, сладки бикини — някаква си педя плат, — запокитени като безжизнено знаменце. Сребърна верижка и часовник, метнати на канапето, черна дамска чанта, климнала на една страна върху масата в ъгъла. Дори хвърлени, дрехите познават постоянство, изплъзващо се на онези, които ги носят.
	— Как реши да станеш библиотекарка? — попитах аз.
	— Винаги ми е харесвало в библиотеките — отговори жената. — В тях е тихо, пълно е с книги, пълно е със знания. Бях наясно, че не искам да работя в банка или в търговско дружество, щеше да ми е страшно неприятно да съм учителка. Затова избрах библиотеката.
	Издишах към тавана тютюневия дим и загледах как той се разнася.
	— Искаш да знаеш повече за мен ли? — попита жената. — Къде съм родена, каква съм била като малка, къде съм учила, кога съм загубила девствеността си, кой е любимият ми цвят — всичко това?
	— Не — отвърнах. — Добре си си и така. Нататък ще науча повече.
	— Но на мен ми се иска да научавам повече за теб — малко по малко.
	— Роден съм край морето — казах аз. — Сутрин след тайфун ходех на плажа и намирах какви ли не неща, изхвърлени от вълните. Имаше бутилки, geta*, шапки, калъфи за очила, маси и столове, неща от места, много далеч от морето. Обичах да ровя из тях, затова все чаках следващия тайфун. — Угасих цигарата. — Странното е, че всичко, изхвърлено от морето, беше чисто. Безполезни боклуци, пък страшно чисти. Нямаше и едно-едничко мръсно нещо. В това отношение морето е много особено. Сега, като се замисля за живота си дотук, виждам всички онези боклуци по плажа. Винаги съм живял така. Събирам боклуци, ровя из тях, после ги хвърлям някъде. Все безполезни неща, които оставям, за да бъдат отнесени отново.
	[* Сандали с дървена подметка (яп.). — Б.пр.]
	— Това в родния ти град ли беше?
	— Това е целият ми живот. Просто ходя от плаж на плаж. Вярно, помня нещата, които са ставали междувременно, но толкоз. Никога не ги свързвам. Има толкова много неща, чисти, но безполезни.
	Тя ме докосна по рамото, после отиде в кухнята. Върна се с вино за себе си и с бира за мен.
	— Обичам миговете на мрак преди разсъмване — каза. — Сигурно защото са като чиста плоча. Чиста и неизползвана.
	Тя се сгуши до мен на канапето и след като притегли одеялото над гърдите си, отпи от виното. Аз си налях от бирата и с чашата в ръка погледнах черепа на масата с бледи пламъчета, отразяващи се в бутилката. Жената отпусна глава върху рамото ми.
	— Току-що те гледах как се връщаш от кухнята — казах аз.
	— Ставам ли?
	— Имаш страхотни крака.
	— Харесват ли ти?
	— Много.
	Тя остави чашата на масата и ме целуна под ухото.
	— Казвала ли съм ти някога? — попита. — Обичам комплименти.


	С наближаването на изгрева слънчевата светлина притъпи фосфоресцирането на черепа и го върна към първоначалното му с нищо незабележимо състояние — костно вещество. Любихме се още веднъж на канапето — усещах по рамото си топлия влажен дъх на жената с малки нежни гърди. После, след като всичко свърши, тя сви тяло до моето и заспа.
	Яркото слънце огряваше покривите на съседните къщи, птиците идваха и си отиваха. Чувах звука на новините по телевизията, чувах как някой пали кола. Колко ли часа съм спал? Отместих главата на жената от рамото си и отидох в кухнята. Затворих вратата и пуснах тихо радиото. Тиха късовълнова станция, Роджър Уилямс свири „Есенни листа“, същото годишно време.
	Кухнята на жената приличаше на моята. Електроуредите, разположението, приборите, занемареността — всичко си беше обичайното. Имаше ножове с различно предназначение, само че не бяха наострени както трябва. Много малко жени знаят да острят ножове.
	И аз не знам защо проявявах интерес към чужда кухня. Не исках да съм излишно любопитен, но всичко ми се струваше значимо. След това по радиото пуснаха оркестъра на Франк Чаксфийл. Прехвърлих се на рафтовете с тенджери и тигани и на бурканчетата с подправки. Кухнята беше свят, който съществуваше сам за себе си.
	След като приключиха оркестрациите, радиоводещата пусна кадифения си глас да се носи из ефира:
	— Да, време е да вадим пуловерите.
	Почти долових миризмата им. Образи от роман на Ъпдайк. Уди Хърман се поклаща в такт с „Ранна есен“. Седем и двайсет и пет според часовника на печката.
	Двайсет и пет минути след седем сутринта, понеделник, трети октомври.
	Небето се беше изчистило, беше ясно и дълбоко, сякаш изрязано с остър нож. Хубав ден като за сбогуване със света.
	Сложих да се топли вода, извадих от хладилника домати и ги попарих с вряла вода, за да махна кожата. Накълцах малко зеленчуци и чесън, добавих доматите, после сложих и наденица — да къкри. През това време нарязах на ситно зеле и чушки за салата, направих кафе. Напръсках с вода една франзела, завих я във фолио и я пъхнах във фурната. След като яденето беше готово, разчистих празните бутилки и чашите във всекидневната и събудих жената.
	— Ммм. Мирише хубаво — каза тя.
	— Сега вече мога ли да се облека? — попитах.
	Не обичах да се обличам преди жената. Направя ли го, и всичко се проваля. Може би е просто проява на вежливост.
	— Колко мило от твоя страна! — каза жената, докато смъкваше тениската.
	Светлината на новото утро се плъзна с въздишка по гърдите и стомаха й и открои тънките косъмчета по кожата й. Жената поспря, за да огледа тялото си.
	— Ставам — беше скромната й преценка.
	— Ставаш и още как — потвърдих. — Ела да хапнем.
	Тя облече жълта фланела и чифт избелели дънки. Седнахме един срещу друг на кухненската маса и се заехме със закуската.
	— Браво на готвача — каза жената. — Страхотно е — допълни. — Как е възможно да живееш сам, а да готвиш толкова добре? Това не те ли притеснява?
	— Не, защо да ме притеснява? Имам пет години брак, но сега почти не помня какво беше. Имам чувството, че винаги съм живял сам.
	— Никога ли не си мислил да се ожениш отново?
	— Не е ли все едно?
	Тя се засмя. Аз погледнах часовника. Осем и половина.
	— Какво смяташ да правиш днес? — попита жената.
	— Хайде да излезем в девет — предложих — и да отидем в парка. Седи ми се на слънце. Можем да пийнем и по една-две бири. После, някъде в десет и половина, мисля да се поразходя с колата. След това поемам. А ти?
	— Аз ще се прибера, ще изпера, ще почистя, ще полежа и ще си мисля за секс. Добре ли звучи?
	— Завиждам ти.
	Докато миех съдовете, жената пееше под душа. Препаратът за съдове беше от екологичните, на растителна основа, и почти не се пенеше. Избърсах с кърпа съдовете и ги наредих по масата. После взех една четка за зъби. Дали на жената й се намираше нещо, с което да се избръсна?
	— В горния десен ъгъл на шкафчето — отвърна тя. — Нещата на мъжа ми още би трябвало да са там.
	Открих самобръсначка „Шик“ и флакон лимонена пяна за бръснене „Жилет“ със засъхнала бяла бучка при отвора. Смъртта оставя флаконите с пяна за бръснене наполовина пълни.
	— Намери ли? — провикна се жената.
	— Ъхъ — отговорих аз и се върнах в кухнята с тоалетните принадлежности на мъжа й и с хавлиената кърпа.
	Стоплих малко вода и се избръснах. После изплакнах самобръсначката и заедно с моите косми водата отми и няколко косъмчета на мъртвеца.
	Жената още се обличаше, затова седнах във всекидневната със сутрешния вестник. Нямаше нищо, което да привлече вниманието ми в последните няколко часа от живота ми.
	Жената се появи в бежов панталон и кафява карирана блуза, решеше се. Пристегнах вратовръзката и си облякох сакото.
	— Какво ще правиш с черепа на еднорога? — попита тя.
	— Подарък е за теб — отвърнах аз. — Сложи го някъде — да имате за какво да си говорите.
	— Как мислиш, дали ще грейне отново?
	— Ще грейне, ще грейне — казах.
	После я прегърнах още веднъж, та топлината й да се вреже неизличимо в мозъка ми.


>	38.
>	Бягство

	{img:strana_na_chudesata_list.png}
	Черепите сияят все по-слабо от изгревната светлина. Пепелявосива, тя се плисва, а искрите угасват една по една.
	Докато не помръкне и последната светлинка като от жарава, пръстите ми трябва да се плъзгат по черепите и да извличат сиянието им. Колко от цялата светлина ще успея да разчета за една-едничка нощ? Черепите са много, времето ми е малко. Не обръщам внимание колко е часът, докато докосвам внимателно череп след череп. Всеки миг духът на жената е по върховете на пръстите ми и определено става все по-топъл. Тук не става въпрос за количество. Нито за бройка, сила и съотношение. Невъзможно е да разчетеш всички мисли на човека.
	След като и последният череп е върнат на рафтовете, аз се свличам от умора. Изобщо не знам какво е времето навън. Из хранилището нечуто се носи лек здрач, който отново примамва черепите да потънат в дълбок сън. Но когато слагам пръсти върху бузите си, пак усещам мъждукането на топлината им.
	Седя, докато спокойствието и прохладата не укротяват мислите ми. Времето напредва на тласъци, с променливо непостоянство, но вътре се просмуква постоянното утро и здрачът не помръдва. Из съзнанието ми кръжат и се стрелкат отломъци от духа на жената, смесват се с всичко, което съм аз, успяват да проникнат в самата ми същност. Колко ли време ще ми отнеме да им придам цялостен вид? А след това — колко, за да предам всичко това и на жената, да го оставя да пусне корени? Знам, трябва да се уверя, че духът й е върнат.
	Излизам от хранилището и заварвам жената да седи сама в читалнята. В полуздрача силуетът й изглежда някак блед. Нощта е била тежка и за нея. Без да казва и дума, жената се изправя и слага кафеварката на печката. Отивам да се постопля.
	— Уморен си — казва жената.
	Тялото ми е вяла буца, почти не мога да вдигна ръка. Цяла нощ съм тълкувал мечти и сега ме наляга умора. Но е точно така, както жената ми е казала първия ден: колкото и да се умори тялото, не допускай изтощението да проникне и в мислите ти.
	— Трябваше да се прибереш у вас и да си починеш — казвам й аз. — Беше излишно да стоиш тук.
	Тя налива чаша кафе и ми го носи.
	— Ти разчиташе моя дух. Как можех да си тръгна?
	Кимам признателно и отпивам от кафето. Старият часовник върху стената показва осем и петнайсет.
	— Да приготвя ли закуска?
	— Не, благодаря — отвръщам аз.
	— Не си ял от вчера.
	— Не ми се яде. Спи ми се. Можеш ли да ме събудиш в два и половина? А дотогава нали ще седиш и ще бдиш над мен? Мога ли да те помоля за такова нещо?
	Жената носи две одеяла и ме омотава в тях. Както навремето — кога ли? — косата й ме докосва леко по бузата. Затварям очи и слушам как въглищата пукат в печката.
	— Докога ще продължи зимата? — питам аз жената.
	— Не знам — отвръща тя. — Никой не може да каже. Струва ми се, че май няма да продължава още дълго.
	Пресягам се да я докосна по бузата. Тя затваря очи, тя се наслаждава на допира.
	— Това топлина от моя дух ли е?
	— Какво усещаш в нея?
	— Като пролет е — казва жената.
	— Това е твоята пролет, повярвай. Духът ти отново ще бъде твой.
	— Да — казва жената и слага длан върху очите ми. — А сега поспи, моля те.


	Буди ме точно в два и половина. Обличам шинела, слагам си шала, ръкавиците и кепето.
	— Пази акордеона — заръчвам на жената.
	Тя взима от масата акордеона сякаш за да провери колко тежи, после го връща на масата.
	— При мен е на сигурно — казва.


	Навън вятърът утихва, вече не вали сняг, само прехвърчат снежинки. Фъртуната от предната нощ е отминала, въпреки че потискащото сиво небе пак е похлупено с ниски облаци. Това е само временно затишие.
	Тръгвам на юг по Стария мост, после на север по Западния. Виждам как иззад Стената се вдига пушек. Първо разпокъсани бели валма, които постепенно се сгъстяват до тъмния бухлат сив стълб, какъвто се вие над запалени трупове. Стражът на Портата е в Ябълковата градина. Бързам към Къщата при Портата. Всичко е затаило дъх, всички звуци в Града са останали под снега. Грайферите на зимните ми обувки скърцат с несъразмерно силен звук по току-що навалелия прашец.
	В Къщата при Портата няма никого. Печката е угасена, но още е топла. Масата е отрупана с мръсни чинии. Там лежи и лулата на Стража на Портата. Той сякаш ще се появи всеки момент и ще сложи на рамото ми великанска ръка. Редиците остриета, чайникът, миризмата на Стража — всичко подкопава увереността ми.
	Свалям внимателно ключовете от куката на стената и се промъквам през задния вход в Земята на сенките. Никъде не се виждат следи от стъпки. Чак до самотния тъмен отвес на бряста в средата се е разпростряло бяло покривало. То е прекалено съвършено, прекалено непорочно. Снегът е украсен с вълнички, нарисувани от вятъра, брястът протяга криви ръце в бели ръкави. Нищо не помръдва. Вече не вали сняг, шепотът във въздуха е само останки от лекия ветрец. Точно сега е моментът да оскверня тази спокойна, ала кратка вечност.
	Няма връщане назад. Вадя четирите ключа и ги опитвам един по един — никой не става. Под мишниците ми се процежда студена пот. Представям си как Стражът на Портата отваря желязната вратичка. Бяха точно тези четири ключа, няма как да греша. Помня, че ги преброих. Все някой от тях става.
	Прибирам ключовете в джоба си и ги топля в ръка, после опитвам още веднъж. Този път третият ключ прониква чак до края и се завърта със силно сухо щракване. Металният звук проехтява далеч из ограденото безлюдно място и е толкова силен, че сигурно е вдигнал на крак всички в Града. Озъртам се притеснено. Няма и следа от хора. Отварям тежката портичка и се промушвам вътре, после я затварям тихо.
	Снегът в ограденото място е пръхкав и дълбок. Краката ми напредват през него покрай пейката. Клоните на бряста гледат застрашително надолу. Някъде отдалеч идва пронизителният писък на птица.
	Вътре в бараката е още по-мразовито, отколкото навън. Вдигам капака и слизам по стълбата в избата.
	Сянката ми седи на тясното легло и ме чака.
	— Мислех, че няма да дойдеш никога — казват белите валма на дъха й.
	— Нали ти обещах? — напомням. — Трябва да се измъкнем бързо оттук. Тук миризмата е смазваща.
	— Не мога да се кача по стълбата — въздъхва сянката ми. — Току-що опитах, но не успях. Май съм в по-лоша форма, отколкото предполагах. Странно, нали? През цялото време се преструвах, че съм немощна, и дори не съм забелязала, че наистина съм изнемощяла. Мразът от нощес ме вкочани до кости.
	— Аз ще ти помогна да се качиш.
	Сянката ми клати глава.
	— Не можеш да ми помогнеш. Не съм в състояние да тичам. Краката ми няма да издържат — как да избягам? Това за мен е краят.
	— Ти започна всичко. Не можеш да се откажеш точно сега — заявявам аз. — Дори да се наложи да те нося на гръб, ще те изведа оттук.
	Сянката ми поглежда нагоре с хлътнали очи.
	— Щом се чувстваш толкова силен, тогава, разбира се, съм с теб — казва тя. — Но няма да е никак лесно да ме носиш през преспите.
	— Никога не съм смятал, че ще бъде лесно.


	Издърпвам изтощената си сянка нагоре по стълбата, сетне подлагам рамо, за да й помогна да излезе от ограденото пространство. Стената наблюдава от тъмните си висини как двата ни силуета бягат. Клоните на бряста се отърсват от тежкото си снежно бреме и отскачат нагоре.
	— Краката ми са почти мъртви — казва сянката ми. — Правех упражнения, за да не се вдървят от постоянното лежане, но в избата беше много тясно.
	Извеждам сянката си от ограденото място и заключвам вратичката. Ако всичко върви добре, Стражът на Портата няма да забележи, че сме избягали.
	— Сега накъде? — питам аз.
	— Към Южното езеро — отвръща сянката.
	— Как така към Южното езеро?
	— Ами така. Ще избягаме, като се гмурнем в него.
	— Това си е самоубийство. Подводното течение е много мощно. Ще ни всмуче и ще се удавим.
	Сянката ми трепери и кашля.
	— Може би. Но това е единственият възможен изход. Обмислила съм всичко, повярвай. Заложила съм живота си. По пътя ще ти кажа подробностите. След около час Стражът на Портата ще се върне — това добиче със сигурност ще тръгне да ни гони. Нямаме време за губене.
	Наоколо не се вижда никой. Има само две следи от стъпки — едните водят към Къщата при Портата, другите — на Стража — се отдалечават от нея. Вижда се и коловозът, оставен от колелата на каруцата. Вдигам на гръб сянката си. Макар че е изпосталяла, пак ми тежи. До Западния и Южния хълм има много път. Свикнал съм да живея без сянка и вече не знам дали съм в състояние да нося и нея.
	Поемаме на изток по затрупаните от преспите пътища. До следите, които съм оставил преди малко, тук-там се виждат само стъпките на зверовете. Гъстият сив пушек като от крематориум зад рамото ми се издига оттатък Стената — настървена кула с връх, губещ се в облаците. Стражът на Портата гори много, много трупове. Нощес фъртуната е убила цяла купчина зверове. Докато Стражът ги изгори всичките, ние ще дръпнем напред. Признателен съм на зверовете за мълчаливото им съучастие.
	Снегът полепва по грайферите на обувките ми. Спъва ме на всяка крачка, кара ме да се хлъзгам. Защо не потърсих шейна? В Града не може да няма. Но вече сме стигнали чак при Западния мост и не можем да си позволим да се върнем. Трудно ми е да вървя и съм плувнал в пот.
	— Следите от стъпките ти ни издават — казва сянката ми, като хвърля един поглед назад.
	Представям си как Стражът на Портата ни гони по петите — целият е мускули, не носи никого и крачи бързо през преспите. Трябва да избягаме възможно най-далеч, преди той да се е върнал в Къщата при Портата.
	Мисля си за жената, която ме чака в Библиотеката. С акордеон на масата, с разгорели се въглища, с кафеварка, над която се вие пара. Усещам как дългата й коса ме докосва леко по бузата, как пръстите й са отпуснати на рамото ми. Не мога да позволя сянката ми да загине тук, не мога да позволя Стражът на Портата да я хвърли отново в избата, където тя ще умре. Трябва да продължа нататък, все нататък, докато отвъд Стената се издига сив пушек.
	По пътя срещаме много зверове. Те се скитат с напразната надежда да намерят под преспите нещичко за ядене. Следят с прозрачни сини очи как напредваме мъчително. Дали разбират какво вещаят действията ни?
	Тръгваме нагоре по Хълма. Останал съм без въздух. И аз като сянката не съм се движил много. Дъхът ми излиза мъчително, бял и топъл, сред прехвърчащите снежинки.
	— Искаш ли да си починеш? — пита от рамото ми сянката.
	— Само пет минути, моля те.
	— Разбира се, не се притеснявай. Аз съм виновна, не мога да вървя. Наложих ти насила всичко това.
	— Но е и за мое добро. Нали?
	— Не се и съмнявай.
	Свалям сянката си. Толкова съм прегрял, че не усещам дори студа. Но от бедрото до пръстите на ходилата краката ми са вкочанени.
	— И все пак — разсъждава на глас сянката ми — ако не ти бях казала нищо и бях издъхнала мирно и кротко, ти може би щеше да си щастлив. По свой си начин.
	— Възможно е — съгласявам се. — Но не съжалявам, че разбрах. Трябваше да знам.
	Сянката загребва с шепа малко сняг и го оставя да се сипе.
	— В началото просто усетих, че в Града все има изход — обяснява тя. — Ако не за друго, то защото съвършенството на Града задължително включва всички възможности. Ето защо, ако искаме изход, получаваме изход. Разбираш ли?
	— Да. И аз го проумях вчера. Че тук има всичко и няма нищо.
	Сянката ми кима твърдо, за да покаже, че е наясно. Снегът се засилва. Задава се поредната снежна вихрушка.
	— Щом има изход, той може да бъде открит по метода на изключването — продължава сянката ми. — Можем да изключим Портата, където Стражът със сигурност ще ни залови. Освен това Портата е първото място, откъдето всеки би тръгнал да бяга — Градът не би допуснал такъв очевиден изход. Невъзможно е да се прекатериш през Стената. Източната порта е зазидана и се оказа, че на мястото, откъдето влиза Реката, има желязна решетка. Така остава само Южното езеро. Ще се измъкнем, откъдето се измъква и Реката.
	— Защо си толкова сигурна?
	— Просто знам. Само Южното езеро е оставено неохранявано, недокоснато. Там няма ограда, няма нужда от ограда. Заградили са мястото със страх.
	— Кога го разбра?
	— Първия път, когато видях Реката. Отидох заедно със Стража на Портата на Западния мост. Погледнах надолу към водата. Реката преливаше от живот. Усещах го. В това няма нищо лошо. Убедена съм, че ако се оставим на водата, течението на Реката ще ни изведе оттук. Извън Града, обратно в истинския свят. Довери ми се.
	— Май си права — отвръщам. — Реката ни свързва с каквото има навън, с някогашния ни свят. И аз не знам защо, но напоследък започвам да си спомням неща от този свят. Дребни неща. Въздуха, звуците, светлината. Пробуден съм отново от песните.
	— Това не е най-добрият от световете — казва сянката ми. — Не обещавам нищо, но това е нашият свят. Ще има добро и зло. Няма да има нито добро, нито зло. Именно там си се родил, пак там ще живееш и ще умреш. А щом умреш, и аз ще умра заедно с теб. Такъв е естественият ход на нещата.
	Гледаме от високото Града. Часовниковата кула, Реката, Мостовете, Стената, пушека. Всичко е похлупено от огромното заснежено небе, грамаден водопад над Края на света.
	— Да вървим — подканя сянката ми. — Пак заваля сняг, на Стража на Портата може би ще му се наложи да спре и да се прибере рано.
	Ставам и изтръсквам снега по козирката на кепето.


>	39.
>	Пуканки, Господарят Джим, завършек

	{img:strana_na_chudesata_kryg.png}
	На път за парка се отбихме до един магазин да вземем бира. Попитах жената каква обича, а тя отговори — все едно каква, стига да е пенлива и с вкус на бира.
	Имах излишни пари, но от вносните бири намерих само „Милър Хай Лайф“.
	Есенното небе беше съвсем ясно, сякаш е било сътворено същата сутрин. Време точно като за Дюк Елингтън. Въпреки че, разбира се, Дюк Елингтън ставаше и за Нова година в база на Антарктида. Подкарах нататък, като си свируках солото за тромбон на Лорънс Браун от „Не прави нищо, докато не ти се обадя“, после „Изтънчена жена“ на Джони Ходжес.
	Спряхме пред парка „Хибия“, слязохме от колата и се излегнахме с пакета от шест бири на тревата. В понеделник сутрин паркът беше безлюден като палубата на самолетоносач, от който са излетели всички самолети.
	— Нито едно облаче — казах аз.
	— Там има едно — посочи жената памучното пухче над зала „Хибия“.
	— Едва ли се брои.
	Тя затули с длан очите си, за да го види по-добре.
	— Май да. Ще го отпишем.
	Погледахме малко облачето. Отворих втора бира.
	— Защо си се развел? — попита тя.
	— Защото, тръгнехме ли да пътуваме, жена ми нито веднъж не ме пусна да седя до прозореца.
	Тя се засмя.
	— Наистина, защо?
	— Много просто. Преди пет-шест лета жена ми се вдигна и отиде някъде. После не се върна.
	— И оттогава не си я виждал?
	— Не — отвърнах и отпих юнашка глътка от бирата. — Нямам особени причини да я виждам.
	— Толкова труден ли беше бракът?
	— Брачният живот си беше прекрасен — отвърнах. — Но не това е най-важното, нали? Двама души могат да спят в едно легло и пак, щом затворят очи, да са сами, нали разбираш за какво ти говоря?
	— Ъхъ, струва ми се, че разбирам.
	— Като цяло хората не се поддават на класификация. Но според мен има два вида: хора с широк поглед върху нещата и хора с ограничен поглед. Аз явно съм от втория вид. Не че някога съм се затруднявал да си намеря оправдания за ограниченията. Човек все трябва да сложи някъде границата.
	— Но повечето хора, които разсъждават така, постоянно разширяват границите си, нали?
	— Аз не го правя. Защо всички да слушат музика на мощни стереоуредби? Музиката не става по-хубава само защото цигулките се чуват отляво, а басите — отдясно. Това просто е по-сложен начин да се стимулира отегченото въображение.
	— Не си ли малко краен?
	— Точно това казваше и тя.
	— Кой, жена ти ли?
	— Да. „Мислиш трезво, но не си гъвкав.“ Точните й думи. Още бира?
	— Да — рече тя.
	Отворих кутийка „Милър“ и й я подадох.
	— А самият ти как се възприемаш? — попита тя.
	— Чела ли си някога „Братя Карамазови“? — рекох й.
	— Веднъж, преди много време.
	— Е, към края Альоша разговаря с един ученик на име Коля Красоткин. И му казва така и така, Коля, вие ще бъдете много нещастен. Но въпреки това благославяйте живота. — След две бири се поколебах дали да отварям трета. — Първия път, когато го прочетох, не схванах какво има предвид Альоша — продължих. — Как е възможно човек да е нещастен, а животът му да е щастлив? После обаче разбрах, че нещастието може да се ограничи с бъдещето.
	— Нямам представа за какво ми говориш.
	— Аз също — отвърнах. — Засега.


	Тя се засмя, стана и изтръска тревата от панталона си.
	— Аз ще тръгвам. И без това скоро ще стане време.
	Аз си погледнах часовника. Десет и двайсет и две.
	— Ще те откарам до вас — предложих.
	— Не се притеснявай — рече жената. — Имам да пазарувам. Ще се кача на връщане на метрото. Струва ми се, че така е по-добре.
	— Аз ще поостана. Тук е много хубаво.
	— Благодаря за машинката за нокти.
	— За мен беше удоволствие.
	— Звънни ми, щом се върнеш, чу ли?
	— Ще дойда в библиотеката — казах аз. — Обичам да гледам как хората работят.
	— До скоро — рече тя.


	Загледах как си тръгва от парка решително като Джоузеф Котън в „Третият човек“. Щом се скри в сянката на дърветата, аз насочих поглед към облечената по последна мода жена и дъщеря й, която хвърляше по тревата пуканки, а гълъбите се слитаха към тях. Момиченцето, три-четиригодишно, вдигна и двете си ръце и затича след птиците. Излишно е да казвам, че не хвана нито една. Гълъбите знаят да оцеляват заради самата си гълъбовост. Модно облечената млада жена погледна само веднъж към мен. Не й трябваше много време, за да реши, че не иска да си има нищо общо с човек, който се излежава в понеделник сутринта с пет празни кутийки от бира около себе си.
	Затворих очи и се помъчих да си спомня имената на братя Карамазови. Митя, Иван и Альоша, а, да, и онзи негодник Смердяков. Колцина в Токио знаят имената на всички тези хора?
	Загледах се в небето. Бях в малка лодка, плаваща из огромен океан. Никакъв вятър, никакви вълни, само аз, нося си се напосоки. В открито море. „Господарят Джим“, сцената с корабокрушението.
	Небето беше дълбоко и сияйно — натрапчива идея отвъд човешките съмнения. От мястото, където лежах на земята, то изглеждаше закономерен венец на цялото битие. Същото е и с морето. Ако гледаш с дни морето, съществува само то. Така явно е смятал и Джоузеф Конрад. Мъничка лодка, откъснала се от измислицата „кораб“. Безцелна, неизбежна, неминуема.
	Толкова за литературата. Изпих последната кутийка бира и изпуших една цигара. Трябваше да помисля за по-делнични неща. Оставаше малко повече от час.
	Отнесох до боклука празните кутийки. После извадих кредитните карти и ги запалих с клечка кибрит. Загледах как пластмасата се гъне, как пращи и почернява. Достави ми такова удоволствие да си горя кредитните карти, че ми хрумна да подпаля и вратовръзката си на „Пол Стюарт“. После обаче се отказах. Добре облечената млада майка ме гледаше.
	Отидох на будката и купих десет пакетчета пуканки. Разпръснах девет по земята — за гълъбите, и седнах на една пейка да изям последното. Върху пуканките се спуснаха толкова много гълъби, че щяха да стигнат и за римейк на Октомврийската революция. Не бях ял пуканки от цяла вечност. Усладиха ми се.
	Сега вече модната майка и момиченцето й бяха на фонтана. Кой знае защо покрай тях се сетих за своята съученичка, момичето, което се омъжи за революционер, роди две деца и изчезна. Тя вече не можеше да доведе децата си в парка. Е, нищо чудно да имаше друго мнение по въпроса, но понеже щях да изчезна и аз, ми домъчня за нея. Тя може би — почти със сигурност — щеше да отрече, че между нас има нещо общо. Беше се сбогувала с живота и го беше напуснала по своя воля, а на мен ми бяха издърпали чаршафите, докато спях.
	Тя сто на сто щеше да ме вземе на подбив. Какво си направил някога по свой избор, щеше да ме попита. И щеше да бъде права. Никога не бях решавал по своя воля да направя нещо. Единственото, което бях избрал сам, беше да простя на професора и да не спя с внучката му. И какво ми беше помогнало това? Имаше ли нещо в живота, заради което си струваше той да не завършва?
	Сега вече в кадър не беше останало почти нищо. Общ план: гълъби, фонтан, майка с дете. Не исках да напускам тази сцена. Беше ми все тая кой свят ще настъпи след това. Не знам защо изпитвах точно това, но как така ще се отказвам от живота? Струваше ми се безотговорно.
	Дори и на никого да не му домъчнееше за мен, дори и да не оставех празнота в ничий живот, дори и никой да не забележеше, не можех да си тръгна по своя воля. Загубата не беше майсторлък, не беше мярка за живот. Но въпреки това ми се струваше, че имам още за губене.
	Затворих очи и усетих как в съзнанието ми се носи вълна. Тя се плисна отвъд тъгата и самотата — огромен скръбен стон, прокънтял в костите ми. Не искаше да се отдръпне. Стегнах се с лакти върху облегалката на пейката в парка. Не можеше да ми помогне никой точно както аз не можех да помогна на никого.
	Пушеше ми се, а не намирах цигарите. Само кибрит в джоба ми и само три клечки в него. Запалих ги една по една и ги метнах на земята.
	Отново затворих очи. Стонът беше заглъхнал. В главата ми нямаше нищо, в нея се носеше само прахта на тишината. Не се издигаме, не се и слягаше, движеше се без измерения. Издишах въздуха — прахта не се разпиля. И вятър да се извиеше, не можеше да я отнесе.
	Сетих се за своята библиотекарка. За кадифената й рокля, за чорапите и бикините върху килима. Дали постъпих правилно, като не й казах? Може би не. Но на кого ли му е притрябвало да постъпваш правилно? Какъв обаче беше тогава смисълът, щом нищо не беше правилно? И нищо не беше справедливо?
	Справедливостта е понятие, приложимо само в ограничен брой ситуации. А ние искаме да го прилагаме към всичко, с повод и без повод. От охлювите до железариите и брачния живот. Може би не я открива никой и тя не липсва на никого, но справедливостта е като любовта. Онова, което ни дават, няма нищо общо с онова, което търсим.
	И аз съжалявах за много неща. Друг начин да раздаваш справедливост, да я налагаш. Но защо да съжалявам? Беше ли справедливо към онова, което оставях след себе си? Нали исках точно това?


	Купих пакет цигари, после звъннах в апартамента си. Не че очаквах да ми вдигнат, просто ми беше приятно да си мисля, че това е последното, което съм направил. Представих си как телефонът звъни и звъни в празния апартамент. Образът беше съвсем ясен.
	След третото позвъняване обаче пълното момиче в розово взе, че ми вдигна.
	— Още ли си там? — изпелтечих изненадан.
	— Че защо да не съм? — отвърна то. — Ходих и вече се върнах. Исках да си дочета книгата.
	— Балзак ли?
	— Да. Наистина е увлекателна. Пратена ми е от съдбата.
	— Я ми кажи, дядо ти добре ли е?
	— Разбира се. Нищо му няма. Беше в чудесно настроение. Праща ти поздрави.
	— И аз на него — отвърнах. — И какво е решил да прави?
	— Замина за Финландия. Ако остане в Япония, ще си има големи неприятности. Няма да може да проведе нито едно изследване. Смята да си направи лаборатория в Турку. Каза, че там било красиво и спокойно. Имали си дори северни елени.
	— А ти защо не отиде с него?
	— Реших да остана и да живея в апартамента ти.
	— В моя апартамент?
	— Да, в твоя. Наистина ми харесва. Ще повикам да оправят вратата, да сложат нов хладилник, видео и така нататък. Тук има много повредени неща. Нали нямаш нищо против да сменя чаршафите и пердетата с розови?
	— Както решиш.
	— Мисля да се абонирам и за вестник. За да знам какво дават по телевизията.
	— Знаеш ли, там може и да е опасно. Нищо чудно да дойдат момчетата от Системата и семиотехите.
	— Не ме е страх от тях. Те издирват само теб и дядо. Притрябвала съм им. Току-що отпратих една горила и треньорчето му, голям простак. Странна двойка.
	— Как успя?
	— Прострелях едрия в ухото. Май му пукнах тъпанчето.
	— Хората не дотичаха ли след гърмежа?
	— Не — отвърна момичето. — Един изстрел може да мине и за бумтене на ауспух. Повече сигурно ще привлекат вниманието, но аз не съм вчерашна. Един изстрел ми беше предостатъчен.
	— Я!
	— Между другото смятам да те замразя дълбоко, щом изгубиш съзнание.
	— Щом искаш. Аз със сигурност няма да разбера — казах аз. — След малко поемам към вълнолома Харуми, можеш да дойдеш и да ме прибереш. Карам бяла карина 1800 с двойна предавка, спортен модел турбо. Не мога да ти я опиша, но в стереоуредбата е Боб Дилан.
	— Кой е тоя Боб Дилан?
	— Ами такъв един, стои на прозореца, гледа дъжда… — започнах да обяснявам, но после се отказах. — Певец с дрезгав глас.
	— След като те замразя дълбоко, знае ли човек? По-нататък дядо може да намери начин да те размрази. Не възлагам големи надежди, но не е невъзможно.
	— Аз ще съм в безсъзнание, няма да се надявам на нищо — напомних. — Но кой ще извърши замразяването? Ти ли?
	— Не се притеснявай. Пръв спец съм по дълбокото замразяване. Замразявала съм десетина живи кучета и котки. Ще те замразя много добре и ще те скрия на тайно място — каза момичето. — А ако всичко мине добре и ти пак дойдеш в съзнание, ще спиш ли с мен?
	— Разбира се — отвърнах. — Ако и тогава искаш още да спиш с мен.
	— Наистина ли?
	— Ако се наложи, ще приложим всички налични технологии — отговорих. — Въпреки че нямам представа колко години ще минат дотогава.
	— Е, поне няма да съм на седемнайсет.
	— Дори дълбоко замразени, хората остаряват.
	— И умната — рече момичето.
	— Ти също — отвърнах. — Радвам се, че успях да поговоря с теб.
	— Вдъхнах ли ти надежда, че ще се завърнеш в този свят?
	— Не, не заради това. Признателен съм ти, разбира се, но друго имах предвид. Просто се радвам, че успях да поговоря с теб, да чуя още веднъж гласа ти.
	— Можем да си поговорим по-дълго.
	— Не, не ми остава много време.
	— Слушай — каза момичето. — Дори да те изгубим завинаги, аз ще те помня, докато съм жива. Няма да си загубен никога в спомените ми. Не го забравяй.
	— Няма — отвърнах.
	После затворих.
	В единайсет отидох до тоалетната в парка и се облекчих, след това си тръгнах. Запалих колата и се насочих към Залива — мислех си как ще ме замразят дълбоко. Докато прекосявах Гинза, затърсих сред тълпите пазаруващи приятелката си, библиотекарката. Тя не се виждаше никъде.
	Щом отидох край морето, спрях при изоставен склад, изпуших една цигара и пуснах уредбата да върти непрекъснато Боб Дилан. Смъкнах седалката, качих си краката на волана и задишах спокойно. Пиеше ми се бира, но беше свършила. Слънцето проряза предното стъкло и ме запечата в светлина. Затворих очи и усетих топлината по клепачите си. Слънчевата светлина пътуваше дълго, за да достигне планетата ни — безкрайно малка частица от тази енергия беше достатъчна, за да стопли клепачите ми. Бях трогнат. От това, че нещо, толкова незначително като един клепач има своето място в устройството на всемира, че този мигновен факт не е пренебрегнат във вселенския порядък. Дали се бях доближил до това да оценя прозренията на Альоша? На този ограничен живот му беше отпуснато малко ограничено щастие.
	Искаше ми се да мисля, че съм донесъл малко щастие на професора, на онази дебеланка, внучката му, и на своята приятелка, библиотекарката. Могъл ли съм да дам щастие и на друг? Не ми оставаше много време, а се съмнявах, че след като си отида, някой ще оспори това право, но дали да не направя щастлив нашия таксиметров шофьор с „Полис“ и регето? Качи ни на таксито, нищо че бяхме целите в кал и така нататък. Заслужаваше малко щастие. Сигурно и сега беше зад волана и обикаляше под съпровода на рок касетите.
	Точно отпред беше морето. Товарни кораби високо във водата, със свален на брега товар. Навсякъде чайки — бели размазани петна. Сетих се за охлювите, за _suzuki_ в маслен сос, за крема за бръснене и „Знае само вятърът“. Светът е пълен с откровения.
	Слънцето блещукаше в ранната есен по водата, огромно огледало, стрито на прах и разпиляно.
	Покрай песента на Дилан се сетих и за момичето във фирмата за коли под наем. Ами да, и нея трябва да ощастливя. Представих си я в униформеното сако — зелено като трева по бейзболно игрище, — с бялата блуза и черната папийонка. Ето я, слуша Дилан и си мисли за дъжда.
	Сетих се и за самия дъжд. Толкова ситен, като мъгла, че почти не беше и дъжд. Той валеше, винаги справедлив, винаги еднакъв за всички, и малко по малко покриваше съзнанието ми с прозрачна безцветна пелена.
	Беше ме застигнал сънят.
	Сега вече можех да си върна всичко, което съм загубил. Което е изгубено, никога не погива. Затворих очи и се оставих на съня.
	Боб Дилан пееше отново и отново „Ще плисне дъжд проливен“.


>	40.
>	Птици

	{img:strana_na_chudesata_list.png}
	Когато стигаме закъдето сме се запътили, вече се сипе гъст сняг. Небето ни притиска, плътно и твърдо. Снежинките се въртят на вихрушка, носят се на валма към Южното езеро, немигащо око в един свят в бяло. Дали Езерото не примамва снежинките надолу към себе си колкото да ги изпие и да ги погълне?
	Ние със сянката ми мълчим. Не знам колко дълго сме наблюдавали сцената. Притеснителното гъргорене, което съм чул последния път тук, е заглушено под влажния въздух. Таванът от облаци е увиснал толкова ниско, че притъмнелите очертания на Стената се издигат още по-нависоко, мрачни зад снега. Точно пейзаж като за Края на света.
	Докато стоим там, раменете ми побеляват. Снегът сигурно е заличил вече стъпките ни. От време на време сянката ми се изтръсква от снега и гледа вторачено повърхността на водата.
	— Изходът е тук. Няма къде другаде да е — възвестява сянката ми. — Нищо вече не може да ни задържи в този Град. Ние сме волни като птици.
	Сянката ми поглежда нагоре, после затваря очи, за да получи благословията на снежинките. И аз виждам как тя си възвръща силите, сякаш са били смъкнати тежки окови. Тя тръгва, макар и немощно, сама към мен.
	— От другата страна на Езерото има цял свят — казва тя. — Готов ли си да се гмурнеш?
	Не казвам нищо, а сянката ми прикляка, за да си развърже обувките.
	— Ако продължаваме да стоим тук, ще премръзнем до смърт, хайде да го направим. Ще завържем един за друг краищата на коланите си. Само това оставаше, някой от двамата да не успее.
	Свалям кепето — полково снаряжение от отминал боен поход, дадено ми от Полковника. Сукното е протрито и безнадеждно избеляло. Изтръсквам козирката, после пак си слагам кепето на главата.
	— Мислих дълго… — изстисквам от себе си думите. — Няма да дойда.
	Сянката ми ме гледа неразбиращо.
	— Прости ми — казвам й. — Знам прекрасно какво означава да остана тук. Осъзнавам, че е най-разумно да се върнем двамата заедно в предишния ни свят, както предлагаш и ти. Но не мога да намеря сили да си тръгна оттук.
	Сянката бръква в джобовете си.
	— Я стига! Нали си обещахме да избягаме оттук? Защо трябваше да ме мъкнеш толкова дълго чак дотук? Знаех си аз, заради жената е.
	— Да, разбира се, и заради нея — признавам. — Но не е само това. Открих нещо, което ме свързва с това място повече, отколкото си мислех. Трябва да остана.
	Сянката ми въздиша, сетне отново поглежда към небето.
	— Намерил си духа й, нали? И сега искаш да заживееш с нея в Гората. Искаш да ме прогониш, нали?
	— Не, няма такова нещо, наистина — възразявам. — Разбрах защо съществува Градът.
	— Не искам да знам — отсича сянката, — защото вече знам. Самият ти си създал този Град. Създал си всичко тук. Стената, Реката, Гората, Библиотеката, Портата, всичко. Дори Езерото. Знаех още от самото начало.
	— Защо тогава не ми каза по-рано?
	— Защото щеше да ме зарежеш тук. Защото мястото ти е там, в онзи свят. — Сянката ми сяда на снега и клати глава. — Но ти няма да ме послушаш, нали?
	— Нося отговорност — отвръщам аз. — Не мога да изоставя хората, местата и нещата, които съм създал. Знам, че постъпвам ужасно несправедливо към теб. А може би и към себе си. Но трябва да видя последиците от собствените си дела. Това тук е моят свят. Стената е тук, за да огражда именно мен, пак през мен тече Реката, пушекът се вие, защото горя аз. Трябва да разбера защо.
	Сянката ми се изправя и се вторачва в спокойната повърхност на Езерото. Стои застинала сред сипещия се сняг. И двамата не казваме и дума. От устата ни на бели валма излиза дъхът ни.
	— Не мога да те спра — признава сянката ми. — Тук може и да не умреш, но няма и да живееш. Само ще съществуваш. В свят, който сам по себе си е съвършен, няма „защо“. А и животът в Гората не е какъвто си мислиш. Ще бъдеш вечно хванат там като в капан.
	— Аз не съм толкова сигурен — казвам. — Ти също не можеш да бъдеш. Пък и малко по малко ще си спомням. Хора и места от предишния ни свят, различна светлина, различни песни. И докато си спомням, може би ще намеря ключа за творението си и за неговото разрушение.
	— Не, съмнявам се. Поне докато си запечатан вътре в себе си. Без мен, колкото и да търсиш яснотата на разстоянието, няма да я познаеш. Все пак не можеш да кажеш, че не съм опитала — казва сянката ми и след малко добавя: — Обичах те.
	— Няма да те забравя — отвръщам аз.


	Дълго след като Езерото е погълнало сянката ми, аз стоя и гледам водата, докато по нея не остава и едничка вълна. Водата е спокойна и синя като очите на зверовете. Аз съм сам в най-далечните предели на битието. Тук светът свършва и е застинал.
	Обръщам гръб на Езерото и тръгвам назад. Оттатък Западния хълм е Градът. Знам, че жената ме чака с акордеона в Библиотеката.
	Виждам как през поривите на вихрушката полита бяла птица. Птицата се понася над Стената и се разтваря в натежалите от сняг облаци по източното небе. На мен не ми остава друго освен звука на снега под краката ми.
