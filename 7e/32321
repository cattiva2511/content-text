E>
	Ако К. Войтенко не си получи заплатата, „Гудок“ ще прати пиесата на „Малий театър“ в Москва, където ще я поставят.
E$

#	Действащи лица:

	__Клавдия Войтенко, учителка на неопределена възраст__. С кожух и калпаче, държи някакви документи.
	__Човек от кримския отдел „Култура“__, на средна възраст, симпатичен. Носи рижава куртка и същия цвят панталони.
	__Разсилен в отдел „Култура“__, 50–годишен.

N	Сцената представлява кабинета на кримския отдел „Култура“. Задимено, тясно, отвратително. Врата. На преден план бюро с телефон и мастилница. Над бюрото три надписа: „Ако си дошъл при зает човек загубен си“, „Работата си свърши и добре си почини“, „Ръкостисканията се отменят веднъж завинаги“.

N	Културотделовецът седи зад бюрото и се взира замислено в залата. Разсилният е седнал до вратата. Обед е.

	__Разсилен__. О–хо–хо… _(Кашля.)_

N	Пауза.

N	Вратата се отваря и влиза Войтенко.

	__Разсилен__. Къде? Къде? Кого търсите?
	__Войтенко__. Той ми трябва. _(Сочи с пръст културотделовеца.)_
	__Разсилен__. Заети са, не може.
	__Войтенко__. Трябва ми. _(Сочи с пръст културотделовеца.)_
	__Разсилен__. Заети са. Не може.
	__Войтенко__ _(притеснено)_. Аз ще почакам.
	__Разсилен__. Седнете тук, но тихо.

N	Войтенко сяда на стола. Пауза.

	__Войтенко__ _(шепнешком)_. С какво е зает? Жив човек няма.
	__Разсилен__. На нас не ни е известно. Знам ли, може да мислят… Кое как да стане…

N	Пауза.

	__Войтенко__. Миличък, трябва да хвана влака. Ще закъснея. Да беше му казал…
	__Разсилен__. Добре де. Ще му доложа.

N	Отива до бюрото и кашля. Пауза. Кашля.

	__Културотделовец__ _(опомня се)_. Махай се, Афанасий, писнало ми е от теб! _(Замисля се.)_
	__Разсилен__ _(връща се)_. Ето на… нали ви казах,… бе я се омитайте.
	__Войтенко__ _(развълнувано)_. Заминавам за Евпатория, ще закъснея. _(Отива до бюрото, кашля.)_
	__Културотделовец__ _(разсеяно)_. Афанасий, ще се разкараш ли най–сетне? _(Вдига очи.)_ Пардон! При мен ли идвате?
	__Войтенко__. При вас, ще прощавате…
	__Културотделовец__. С кого имам честта?
	__Войтенко__ _(прави реверанс)_. Позволете да ви се представя: Клавдия Войтенко, по баща Манко. Учителка от школата за ликвидиране на неграмотността на гара Евпатория на Южната жп линия.
	__Културотделовец__. Та–ака. Та какво ще обичате, по баща Манко?
	__Войтенко__ _(вълнува се)_. Ами позволете да ви обърна внимание, че от месец август тази година не съм си получавала заплатата.
	__Културотделовец__. Хъм… Това пък как е станало! Сигурно не сте изпратили списъка.
	__Войтенко__ _(уморено)_. Как да не сме! Пратихме го. _(Вади някакви документи.)_ И списъка сме пратили, и на нашия профпълномощник в Евпатория поне двайсет пъти съм му напомняла…
	__Културотделовец__. Хъм… Аф–фанасий.
	__Разсилен__. Какво ще заповядате?
	__Културотделовец__. Постарайте се да разберете къде е списъкът със заплатата на по баща Манко!

N	Пауза. Разсилният се връща.

	__Разсилен__. Тая по баща изобщо я няма… _(Кашля.)_
	__Културотделовец__. Ето на, видяхте ли!
	__Войтенко__. Прощавайте, но какво трябва да виждам аз? _(Развълнувано.)_ Вие трябва да гледате! Щом тук при вас се е загубил…
	__Културотделовец__. Извинете… Но ще ви помоля да внимавате какво говорите. Не сте си във вашата Евпатория.
	__Войтенко__ _(разплаква се)_. От… август… месец… тази година обикалям… ходя… ходя…
	__Културотделовец__ _(смутен)_. Ще ви помоля да не плачете на обществено място.
	__Разсилен__. Изпонареват стаите, пък после аз трябва да бърша… По цял ден тичам с парцала. _(Мърмори нещо неразбираемо.)_

N	Войтенко ридае.

	__Културотделовец__. Моля ви, успокойте се!

	Войтенко ридае.

	__Културотделовец__. Донесете другите списъци!
	__Войтенко__ _(като ридае бурно)_. Ще се оплача от вас на Контролната комисия.
	__Културотделовец__ _(обиден)_. Ама м–моля ви се… Ако щете на Контролната, ако щете на Районната. Няма да ме уплашите.
	__Войтенко__. В „Гудок“ ще пиша! Как вие…
	__Културотделовец__ _(бледен като смъртта)_. Виноват… Хе–хе. Ама и вие що така? Тъй де… Да побързам? Афанасий! Чаша вода за по баща Манко. Седнете, седнете. Хе–хе, ама че кибритлия жена!… Малко я докачиш, и тя веднага… Фърр! Фърр! И „Гудок“. Афанасий, изтичай при Маря Ивановна. Кажи й да даде списъка. Ако ще от дън морето да го извади. Хе–хе. Хайде, разберете ме и мен, книжата са с купища, свят ми се вие от тях.

N	Войтенко спира да плаче, бърше си очите с кърпичка.

	__Разсилен__ _(влиза)_. Намери се. _(Подава документа.)_
	__Културотделовец__ _(тържествуващо)_. Ето на, видяхте ли, намери се. Хе–хе. Пък вие като се разревахте и веднага… „Гудок“!… Ний сега и резолюцийка ще ви сложим… Раз с перото и готово… Да й се изплатят парите!
	__Войтенко__ _(съвсем изстенала)_. Вече бях изгубила надежда!
	__Културотделовец__. Какво говорите! Какво говорите! Човек не бива никога да губи надежда!… Та сега с тази резолюция направо, после надясно, после пак направо, после наляво и там ще я предадете…
	__Войтенко__ _(сияе)_. Благодаря ви, благодаря!
	__Културотделовец__. Ама моля ви се, аз само си изпълнявам задълженията! А това за „Гудок“, наистина беше излишно. Защо да раздуваме фактите. Аф–фанасий! Изпрати! _(Усмихва се приятно.)_
