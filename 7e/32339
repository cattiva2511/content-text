E>
	В управлението на Югозападните жп линии дажби се раздават само на женените. На ергените — среден пръст. Значи трябва да се ожениш. Управлението ще те сватоса.
@	Рабкор № 2626
E$
E>
	Да не би господарят ти да е намислил да се жени?
@	Н. В. Гогол („Женитба“)
E$

	Железничарят Валентин Аркадиевич Бутон–Нецелувани, човек упорито и твърдо неженен, влезе в административния отдел на управлението и учтиво поздрави продоволственото началство.
	— Какво има? Брей, виж го ти с каква вратовръзка се издокарал на точки!
	— Че как иначе. Нали съм дошъл за дажба да моля.
	— Аха. Ами оженете се.
	— Но как тъй? — трепна Бутон.
	— Много просто. Гражданското знаете ли го? Ще идете там, ще кажете, че така и така значи. Обичам я повече от всичко на света. Дайте ми я, инак ще се хвърля в Днепър или ще се застрелям. Както предпочитате. Те ще ви регистрират. После ще приберете нейните документи, ех, и нея, разбира се.
	— Коя? — попита неопитният Бутон.
	— Ами Варенка, да речем.
	— Тая пък Варенка коя е?
	— Машинописката ни.
	— Не искам — каза Бутон.
	— Чудак! Аз доброто ти желая. Как не ти увира главата! Начин на живот ще водиш! Ти сега сутрин какво пиеш?
	— Бира — отговори Бутон.
	— Ето на, виждаш ли. А тогава ще пиеш шоколад или какао!
	Бутон усети, че май му се повдига.
	— Я се виж в огледалото на Югозападните жп линии. На какво приличаш? Връзката ти — пеперудка, а ризата мръсна. На панталона ти липсват копчета, типично ергенско безобразие! А като се ожениш, още не си отворил очи и съпругата: ще обичате ли нещо? Как ти е името?
	— Валентин Аркадиевич…
	— Та виж какво, Валюша, значи, или Валюн. Тя веднага ще те попита: да ти се хапва, Валюн, едно или друго, да ти се пие кафенце, Валюн? Валюша, та Валюша… Направо да побеснееш!… Тоест какви ги дрънкам?… Няма да знаеш в рая ли си или на Югозападната жп линия!
	— Тя е с изкуствен зъб!
	— Какъв глупак, да ме прости Господ. Зъб! Зъбът да не е ръка или крак? Освен това зъбът й е златен! Тъй де, той може, в краен случай, и да се заложи. С една дума пиши заявление за встъпване в законен брак. Ние ще те благословим. След година ни викай на гражданско кръщене, ще пийнем!
	— Не искам! — изкрещя Бутон.
	— Добре де, разбрах, че сте инат. На такъв ако щеш до утре му наливай в главата. Та ще ви помоля да не отнемате времето на зает човек.
	— Дажба, ако обичате.
	— Не!
	— На какво основание?
	— Не ви се полага.
	— А на Птюхин защо сте му дали?
	— Птюхин е по–горен от теб, той е женен!
	— Значи аз без дажби да си умра от глад?
	— Както обичате, младежо.
	— Бе то как излиза — измърмори Бутон и пребледня. — Трябва или да умра от глад, или да си загубя скъпоценната свобода?!
	— Я не ми викайте.
	— Хайде, женете ме! — разкрещя се истерично Бутон. — Водете ме в гражданското, изяжте ме с каша! — И взе да си къса ризата.
	— Разсилния! Викни Варенка! Другарят Бутон ще й прави предложение на ръката и сърцето.
	— Ама той що буйства? — попита разсилният.
	— Полудя от радост. Промяна на живота в държавно учреждение.
