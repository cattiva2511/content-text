E>
	Тази пролет ни пратиха динамит за разбиване на ледени блокове. Останаха 18 фунта и сега нашият участък направо не знае какво да го прави. Страхуваме се да не избухне, а няма на кого да го дадем. Страшна беля си взехме с тоя динамит!
@	Рабкор
E$

	На всички видни места в управлението на жп участъка висяха официални забрани:
C>
	Пушенето най–строго забранено!
	Не говорете високо!
	Не трополете с ботушите!
C$
	Освен това на външната врата на железничарското общежитие висеше обява с не толкова официален характер:
C>
	Ако вашите деца не спрат да препускат,
	ще им откъсна ушите из корен! Иванов седми.
C$
	На релсите, след семафора, бяха окачени червени сигнали и надписи:
C>
	Не свири!
	Скорост шест версти в нас!
C$
	Влаковете влизаха крадешком в гарата с тихо съскане на спирачките, а в кухните на вагон–ресторантите гасяха огъня. Охраната минаваше през влака и предупреждаваше:
	— Граждани, милички, угасете си цигарките. На тая гара държат динамит.

	* * *

	— Ще ти дам аз едно кашляне — (шепнешком), — ще видиш ти едно кашляне.
	— Много съм настинал, Сидор Иванович.
	— Ще видиш ти една настинка. Боботи като в бъчва! Ти ще се накашляш, а мен цялата гара ще ми хвръкне във въздуха.
	— Голяма беля е тоя динамит, Сидор Иванич.
	— А ти недей да тропаш с ботушите и белята няма да стане.

	* * *

	— Вие къде го държите, Сидор Иванич? — попита един току–що пристигнал.
	— Вкъщи, в гостната. Увихме го в мокра кърпа и под канапето.
	— Все едно че е тютюн?
	— Хубав тютюн, няма що. Кучешка каторга е това, а не живот. Наложи се да пратя дечицата при леля. Те, ангелчетата, се зарадваха. Заподскачаха: „Татко донесе динамит, татко донесе динамит…“ Напердаших ги, дяволите недни, и ги пратих да погостуват.
	— Тъй де, колко му е да стане беля!
	— Там е работата я. Наложи се дежурства да даваме. Денем жената го пази с винтовка, вечер — готвачката, нощем — аз.
	— Да бяхте го изпратили нанякъде.
	— Опитах. Лично го опаковах. Запечатах го. Нося го на гарата в багажното отделение. А кантарджията ме пита: „Сидор Иванович, какво носите в пакета?“ Отговарям му: „Ами нищо работа — рекох, — не обръщай внимание, това са осемнайсет фунта динамит. Изпращам ги в Омск“. А той, представяте ли си, заряза багажното, прехвърли се през прозореца и избяга. Дим да го няма.
	— Ама че история!
	— Мъка! Опитвах се на друга жп линия да го подаря. Написах им бележка. Така и така, значи: _Изпращам ви, скъпи съседе от Самаро–Златоустовския жп участък, подарък, 18 фунта динамит. Ползвайте си го както обичате. Обичащ те, Омски жп участък._
	— Ами те?
	Сидор Иванич порови в джоба си и извади телеграма:
C>
	Адрес 105. Бе я вървете по дяволите. Точка.
C$
	Сидор Иванич наведе унило глава и въздъхна.
	— Сидор Иванич, знаете ли какво — посъветва го пристигналият, — защо не се опитате да го подарите на Червената армия?
	Сидор Иванич живна:
	— Виж, това е идея. Как не се сетих.
	Вечерта в службата съчиниха послание със следното съдържание:
C>
	Дълбокоуважаеми др. Фрунзе, като израз на любов към Червената армия, изпращаме 18 фунта динамит. С уважение, Омски участък на жп линията.
C$
	Имаше и послепис:
C>
	Молим само да пратите ваш човек, опитен военен, да го вземе, понеже от нашите хора никой не ще да го откара.
C$
	Отговор от другаря Фрунзе още няма.
