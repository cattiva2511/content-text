P>
	Степ. Широка снежна степ.
	Пада мрак. Из бездната на вечерта
	вихъра зави свиреп.
	Скитник стар запря пред тъмните врата
	манастирски. Щап подел,
	той почука: „Нищ отвърженик нерад!“
	— „Всякой е добре дошел,
	влез“. Прегърбен влезе старца белобрад.
	Влезе и излезе пак.
	Не намери той и тука своя Бог,
	чийто глас през нощний мрак
	го поведе — глас и кротък и жесток.
	Влезе и излезе пак.
	И през снежното мълчане на нощта,
	чут е тежкия му крак,
	твърдо стъпащ, как се отеква в степта.
P$
