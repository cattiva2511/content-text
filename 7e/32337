E>
	В нашия клуб на гара З. имаше вечер на прорицателката и хипнотизьорка Жана. Тя отгатваше чужди мисли и спечели за една вечер 150 рубли.
@	Рабкор
E$

	Залата замря. На сцената се появи дама с тревожни гримирани очи, с лилава рокля и червени чорапи. Следваше я нахакана и сякаш проядена от молци личност с раиран панталон и хризантема в петлицата на сакото. Личността стрелна с поглед надясно и наляво, наведе се и прошепна в ухото на дамата:
	— Плешивият на първия ред с хартиената якичка е втори помощник на началник–гарата. Наскоро е правил предложение за женитба и е бил отхвърлен. Нюрочка. _(На публиката високо.)_ Дълбокоуважаема публика, имам честта да ви представя прочутата прорицателка и медиумка мамзел Жана от Париж и Сицилия. Познава миналото, настоящето и бъдещето, както и интимни семейни тайни!
	Залата пребледня.
	_(На Жана.)_ Направи загадъчна физиономия, глупачке. _(На публиката.)_ Но не бива да мислите, че тук има някаква магия или чудеса. Нищо подобно, защото чудеса няма. _(На Жана.)_ Сто пъти съм ти казвал вечер да си слагаш гривната. _(На публиката.)_ Всичко е основано изключително и само на силите на природата, с разрешение на местния профкомитет и на културно–просветната комисия, и представлява виталопатия, основана на хипнотизъм според учението на угнетените от английския империализъм индийски факири. _(На Жана.)_ Под лозунга, по–встрани, оная с чантичката, съпругът й изневерява на съседната гара. _(На публиката.)_ Ако някой желае да разбере дълбоки семейни тайни, моля, задавайте въпросите си на мен, а аз ще ги внуша с хипноза, след като приспя прочутата Жана… Ще ви помоля да седнете, мамзел… Един по един, граждани! _(На Жана.)_ Едно, две, три — ето на, вече ви се доспива! _(Прави някакви движения с ръце, сякаш сочи очите на Жана.)_ Свидетели сте на изключителен пример на окултизъм. _(На Жана.)_ Заспивай де, докога ще се пулиш? _(На публиката.)_ И тъй, тя спи! Моля…
	Сред мъртвата тишина стана помощник-началникът, изчерви се, после пребледня и попита с див от уплаха глас:
	— Кое е най–важното събитие в моя живот? В дадения момент?
	Личността _(на Жана)_:
	— Гледай ме по–внимателно в пръстите, глупачке.
	Личността повъртя показалеца си под хризантемата, после събра пръсти в няколко тайнствени знака, означаващи „раз–би–то“.
	— Вашето сърце — заговори с гробовен глас и сякаш насън Жана — е разбито от коварна жена.
	Личността запримига одобрително. Залата изохка, вперила погледи в нещастния помощник на началник–гарата.
	— Тя как се казва? — изхриптя отхвърленият помощник.
	— Нъ, ю, ръ, о, чъ… — завъртя пръсти пред ревера на сакото си личността.
	— Нюрочка! — отговори без колебание Жана.
	Помощникът на началник–гарата стана от мястото си абсолютно позеленял, озърна се тъжно, изтърва си калпака и кутията цигари и излезе.
	— Ще се омъжа ли? — извика изведнъж истерично някаква госпожица. — Кажете ми, скъпа мамзел Жана!
	Личността огледа с опитно око госпожицата, взе предвид пъпчивия нос, косата с цвят на лен и кривия хълбок и показа до хризантемата нещо като среден пръст.
	— Не, няма да се омъжите — каза Жана.
	Залата загърмя като ескадрон, минаващ по мост, и попарената госпожица изскочи навън.
	Жената с чантичката се отлепи от лозунга и се приближи към Жана.
	— Недей, Дашенка — чу се зад нея дрезгав мъжки шепот.
	— Не, никакво недей, сега ще ми станат ясни всичките ти гадни номера — отговори собственичката на чантичката и каза: — Отговорете ми, мамзел, моят съпруг изневерява ли ми?
	Личността огледа съпруга, надникна в смутените му очета, взе предвид и силно изчервеното лице и сви пръст на кука, което означаваше „да“.
	— Изневерява ви — отговори с въздишка Жана.
	— С коя? — попита със зловещ глас Дашенка.
	„По дяволите, ами името? — позабави се личността. — Само да си го спомня… да, да, жената на онзи… по дяволите… а, спомних си — Ана“.
	— Мила Ж…ана, кажете ми, Ж…ана, с коя й изневерява нейният съпруг?
	— С Ана — отговори уверено Жана.
	— Знаех си! — възкликна сред ридания Дашенка. — Отдавна се досещах. Мерзавец!
	С тези думи тя халоса мъжа си с чантичката по гладко избръснатата буза.
	Залата избухна в бурен смях.
