E>
	Книгосъюзът в Харков е продал за опаковъчна хартия 182 пуда и 6 фунта книги, издадени от Народния комисариат по земеделието за разпространяване в селата. Освен това лавкаджиите са продавали по 4 рубли за пуд изданията на Съюза на украинските писатели „Плуг“.
@	Рабкор
E$
	В склада за книги нямаше жив купувач и продавачите стърчаха унило зад тезгяхите. Звънчето издрънча и се появи гражданин с разперена като ветрило рижа брада. Той каза:
	— Здрасти…
	— Мога ли да ви помогна? — попита го зарадван продавачът.
	— Ами ще искаме на гражданина Лермонтов съчинението — каза гражданинът и леко хълцукна.
	— Пълното събрание ли ще обичате?
	Гражданинът се позамисли и отговори:
	— Пълното. Едно петнайсе–двайсе пуда.
	На продавача му щръкна перуката.
	— Прощавайте, ама то цялото тежи към пет фунта, не повече!
	— Ний туй го знаем — отговори гражданинът, — често го купуваме. Загърнете ми петдесетина екземплярчета. Ваште момчета да ги изнесат, мен отвън ме чака каруцар.
	Продавачът се стрелна по дървената стълба и отгоре, от последната лавица доложи почтително:
	— За съжаление са останали само пет екземпляра.
	— И–их, жалко — ядоса се купувачът. — Ех, дайте барем пет.
	Ами тогава, драги, доизкусури ми с „Историята на света“.
	— Колко екземпляра? — попита радостно продавачът.
	— Бе претегли половин стотачка…
	— Екземплярчета?
	— Пудчета.
	Всички продавачи се измъкнаха от книжните си бърлоги и лично завеждащият предложи на купувача стол. Продавачите засноваха по стълбите като моряци по реите.
	— Вася! Лавица петнайсета. Смъкни „Световната“, всичката, една да не остане. Ще желаете ли с подвързия? Твърда корица с позлатени винетки.
	— Не ни трябва — отговори купувачът. — Подвързиите не ни вършат работа. Ние гледаме само хартията да е лоша.
	Продавачите пак се слисаха.
	— Щом искате лоша — съобрази най–сетне един от тях, — мога да ви предложа съчиненията на Пушкин, издание на Народния комисариат по земеделието.
	— Пушкин няма да свърши работа — отговори гражданинът, — той е с картинки, а те са корави. Виж, от Наркомземовското ми завий четири–пет пуда, да го опитам.
	След известно време лавиците се опразниха и лично завеждащият издаде на купувача фактура. Момчетата изнасяха, запъхтени, пакетите с книги. Купувачът плати с шумолящи бели банкноти по десет рубли и каза:
	— До приятна нова среща.
	— Позволете един въпрос — обърна се почтително завеждащият, — сигурно сте представител на голям склад?
	— На голям — отговори с достойнство купувачът, — селда продаваме. Моето уважение.
	И си тръгна.
