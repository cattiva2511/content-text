E>
	На една от гарите библиотекарят във вагона-читалня е в същото време и бюфетчия в Ленинския кът.
@	Из писмо на рабкор
E$

	— Запейте! Ей там има свободна маса. Веднага ще я забърша. За вас биричка или книжка?
	— Библиофетчията Вася пита какво ще обичаме… Книжка или биричка?
	— За мен… ти… титрадка и бутерброд.
	— Тетрадки… не продаваме.
	— Ах вие… вотр маман… вашата–та–та…
	— Молим с неприлични думи да не се изразявате.
	— Аз изра… из… разявам протест!
	— Издокарай ни, половин дузинка, миличък!
	— „Азбуката“, съчинение на другаря Бухарин, имате ли я?
	— Съвсем пресен, току-що го получихме. Герасим Иванович! Бухарин — веднъж! И половин дузина светло!
	— Чирози, хайверче.
	— За вас чирозчета?
	— За нас нещичко за четене.
	— Какво да е?
	— Ами Гогол може.
	— За вкъщи? Не, не може. За вкъщи книга не даваме. Хапнете, тоест четете тук.
	— Шницел съм поръчал. Много ли ще чакам?
	— Ей сегинка. Капнах. За „Ерфуртската програма“ изтичаха до мазето.
	— Наште уважения!
	— Урра! От заранта сме тук. За ваше здраве четем!
	— Аха, затуй ви гледам, че си плетете езиците. С какво направихте главите?
	— С критика Белински.
	— Наздраве за критика!
	— За вашия председател на Ленинския кът! За нас, ако обичате, чифт от мартенската.
	— Нямате? Ей! За нас шунка, а за моя малчуган нещо комсомолско, поучително.
	— История на движението мога да ви предложа.
	— Добре де, дай движението. Да чете детето.
	— Аз от писателите най–много Трехгорни го обожавам!
	— Известен човек. На всяка стена, че и на всяка бутилка е напечатан.
	— Като орел се носи нашият Герасим Иванович.
	— Благодетел станах! На всеки угоди, на всеки поднеси…
	— Ангеле наш!
	— Герасим Иванович, от група читатели — нашето „урра–а!“
	— Нямам време, братлета… Пий… тъй де, четете да ви е сладко.
	— Ще умреш! И ще те за–ко–па–ят, и все едно не си живял…
	— Ще си идеш… няма да възкръснеш… за приятелската веселба!
	— Налей… Налей!…
