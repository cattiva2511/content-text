	Дунка долетя като ураган.
	— Другарю Опишко–о–ов — виеше Дуня и стрелкаше с очи. — Къде е? Друга…
	Откъм стълбището се чу басовита кашлица, другарят Опишков се изправи пред Дунка и си придръпна долните гащи.
	— Що крещиш като шантава? — попита той и се прозя.
	— Викат ви — обясни Дунка, — хем веднага да идете, чакат.
	— Кои чакат? — осведоми се разтревожен Опишков.
	— Събранието… Пълно е с народ, игла няма де да падне!…
	Другарят Опишков се изплю от стълбището.
	— Уф, по дяволите! Пък аз си рекох да не би… Кажи, че сега идвам.
	— Чай ще пиеш ли? — попита съпругата.
	— Какъв ти чай — забоботи Опишков, докато си обуваше панталона, — масата ме чака, дано хаир да не види дано… Мен тая маса ей до тука ми е дошла — потупа се по шията Опишков. — Какъв, по дяволите, й е зорът на пустата маса… — Гласът на Опишков напомняше далечен гръм на воденично колело… — Маса… Аз нямам време. А те работа си нямат…
	Опишков си закопча дюкяна.
	— Скоро ли ще се прибереш? — попита съпругата.
	— Ами веднага — отговори Опишков и затрополи с ботушите по стълбата, — да не взема да си губя там времето… с оная маса…
	И изчезна.
	При появата на другаря Опишков през залата, побрала железничарската маса от трети участък на първи район, сякаш премина ветрец и се чу шепот:
	— Дойде… Дойде… Началникът на участъка… виж…
	Председателят на събранието стана да посрещне Опишков и нежно се усмихна.
	— Много ми е приятно — каза той.
	— Бръм… бръм… бръм… — загърмя в отговор Опишковият бас. — Какво има?
	— Как какво? — каза почтително председателят. — Ами вашият доклад… Хе–хе.
	— Док–лад ли? — изуми се Опишков. — Пред кого доклад?
	— Как тъй пред кого? Пред тях. — И председателят махна с ръка към струпалата се в редовете потна маса.
	— Вр… емее… бу… бу… — размърда се масата и се изсекна.
	По лицето на Опишков широко се разля кисел израз и му покапа куртката.
	— Нищо не разбирам — разкриви той уста, — защо е този доклад? Хъм… Нали докладвам ежедневно на началника на жп линията, защо да докладвам и на тия?…
	Председателят пламна, а масата се размърда. В задните редици надигнаха глави.
	— Не, не, много ви моля — замърмори председателят. — На началника на линията си е редно, но и сега, прощавайте за израза, също е редно, та бъдете така добър…
	— Гър… Гър… — забоботи Опишков и седна на един стол. — Е, добре де.
	В залата се изсекнаха за последен път.
	— Ти–хо! — каза председателят.
	— Хъм — почна Опишков. — Ами значи… бе какво има да казвам… Ами готови са три версти спирачен път.
	(В залата гробно мълчание.)
	— Тъй де — продължи Опишков — и хиляда броя траверси сменихме.
	(Мълчание.)
	— Ами — продължи Опишков — и трева плевихме.
	(Мълчание.)
	— Да де — продължи Опишков, — и туй, как беше, да де, нали подбивахме жп линията.
	Тъничко гласче наруши мълчанието:
	— Виж го ти само с какъв зор докладва. Иде ти да ревнеш!
	(И пак тишина.)
	— Е? — попита плахо председателят.
	— Какво „е“? — тросна се явно ядосан Опишков.
	— А колко е струвало всичко това и изобщо, да прощавате, но в какви срокове, както се казва и прочее… И прочее…
	— Това не успях да го подготвя — заяви Опишков с глас от преизподнята.
	— В такъв случай, ще прощавате, но трябваше да ни предупредите… нали ви помолихме, ще прощавате.
	Търпението на Опишков се изчерпа и лицето му придоби цвета на фуражката на началник–гарата.
	— Аз — ревна Опишков — не съм ви подчинен!…
	(В залата гробна тишина.)
	— Бе я вървете на майната си!… До гуша ми дойдохте и не желая да разговарям повече с вас — изтърси Опишков, нахлупи си калпака, стана и излезе.
	Гробното мълчание трая три минути.
	— Глей ти тя каква стана! — изписука някой.
	— Докладва ни, няма що!
	— Обидихме Опишков…
	— А туй неговото малка свинщина ли беше?
	— Той, значи, плюе на нас, така ли?!
	Председателят седеше като попарен и размахваше звънчето. Нечий рабкоровски глас надделя над гълчавата и звънна.
	— Абе ще го изографисам аз в „Гудок“. Те ще му покажат къде зимуват раците! Да не посмее и друг път да плюе на масата!
