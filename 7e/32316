	На гарата живееха двама приятели. И бяха толкова задружни, че станаха пословични. Даваха ги за пример:
	— Вижте как си живеят Мервухин и Птоломеев! Досущ като Полкан и Барбос. Просълзяваш се, като гледаш мазолестите им лица.
	И двамата бяха помощник-началници гара. Но ето че един прекрасен ден идва Мервухин и съобщава на Барбос… тоест на Птоломеев:
	— Скъпи приятелю, поздрави ме! Отличиха ме!
	Когато приятелите се наридаха, се изясниха и подробностите. Мервухин бил избран за председател на месткома, а Птоломеев за секретар.
	— Оцениха Мервухин! — ридаеше Мервухин с щастливи сълзи. — И ми определиха дванайсет рубли заплата.
	— А на мен? — попита новоизпеченият секретар Птоломеев и спря да ридае.
	— На тебе, Жан, нищо — обясни предместкомът, — па з’юн копек*, както казват французите, за тебе само честта.
	[* Нито една копейка (pas un kopek — фр.) — Б. пр.]
	— Доста странно — отбеляза новоизпеченият секретар и сянка легна върху профсъюзното му лице.
	Приятелите завъртяха месткомовските дела.
	И ето, че един ден секретарят заяви на председателя:
	— Виж какво, Ерофей. Позволи ми да ти го кажа най–приятелски, ти може и да си предместком, ама си прасе.
	— Тоест?
	— Много просто. Нали и аз работя.
	— Е та какво?
	— Ами такова, че е редно да ми отделяш известна част от дванайсетте рубли.
	— Така ли мислиш? — попита сухо предместкомът Мервухин. — Добре де, ще ти давам по четири рубли или още по–добре — по три.
	— А защо не пет?
	— Брей, попитай ме защо не десет?!
	— Добре де, тъй да бъде, лакомия — напудри я. Съгласен.
	Дойде денят на заплатите. Мервухин прибра в портфейла дванайсет рубли и попита Птоломеев:
	— Ти к’во си щръкнал до мен?
	— Да си получа трите рубли, Ероша.
	— Какви три? Ах, да, да, да… Виж какво, приятелю, друг път ще ти ги дам на — 15–и или в петък… Понеже, виж какво, сега… И на мен ми трябват…
	— Така ли? — попита със слисана усмивка Птоломеев. — Значи така държите на думата си, сър?
	— Ще ви помоля да не ме поучавате.
	— Абе ти от Бога страх нямаш ли?
	— Не, понеже такъв няма — отговори Мервухин.
	— Свинщина е от твоя страна, да знаеш…
	— Моля, без обиди.
	— Не обиждам, а просто казвам, че така постъпват само гаднярите.
	— Виж какво — заяви Мервухин, — Бог ми е свидетел — ще се оплача на общото събрание, че докато си изпълнявам служебните задължения, ти ме…
	— Това служебни задължения ли са? Дето сви на приятеля си три рубли?…
	— Ще ви помоля, господин Птоломеев, да ме оставите на мира.
	— Всички господа са в Париж, господин Мервухин.
	— Ами пръждосвай се и ти при тях!
	— А ти знаеш ли накъде да се пръждосаш?
	— Само го кажи. Ще се оплача с протокол, че се изразяваш нецензурно в официално учреждение…
	— Добре, добре! — каза аленият Птоломеев. — Ще ти го напомня.
	— Напомни ми.

	* * *

	Беше слънчев ден, когато колелото на съдбата се завъртя.
	Влезе Птоломеев и фуражката му гореше като пламък.
	— Здравейте, скъпи другарю Мервухин — каза със зловещ глас Птоломеев.
	— Здравейте — каза иронично Мервухин.
	— Редно е да се понадигнете, гражданино Мервухин, когато влиза началник — заяви Птоломеев.
	— Хи–хи. Слънчасал е! Че какъв началник си ми ти?
	— Ами ето какъв: със заповед с днешна дата съм назначен за временно изпълняващ длъжността началник–гара.
	— Поздравления… — каза объркан Мервухин и добави: — да, виж какво, Жанчик, все се каня да ти дам трите рубли, ама все забравям.
	— Не, мерси, не се тревожете — отвърна Птоломеев. — Впрочем относно трите рубли. Бъдете така добър да сдадете дежурството и да освободите гарата от присъствието си: уволнявам ви.
	— Ти шегуваш ли се?
	— Според инструкцията при изпълнение на служебните задължения шегите са забранени. Не сте запознат добре със службата, другарю Мервухин. Ще ви помоля да станете!
	— Бе ти кръст носиш ли?
	— Не, член съм на съюза на безбожниците — отговори Птоломеев.
	— Ей, все съм виждал подлеци, ама чак такива…
	— На мен ли го казвате?
	— На теб.
	— На началник–гарата? Охо–хо! Не виждаш ли, че съм с червена фуражка?
	— В дадения случай ти си гнида с червена фуражка.
	— Ами ако за тия думи ви фрасна в мутрата?
	— Ще си получиш рестото! — изхриптя Мервухин.
	— Какви сто?
	— Ами ей такива!…
	И като не издържа наглия поглед на Птоломеев, Мервухин го удари с гаровия фенер по тила.
	Две минути по–късно гаровият персонал се любуваше на странно зрелище. Получилият признание местком беше яхнал временно изпълняващия длъжността началник–гара и му тъпчеше в устата парчета от разкъсаната червена фуражка с думите:
	— Задави се с тия три рубли. Гад!

	* * *

	— Да се сдобрим, Жанчик — каза на другия ден Мервухин, поглеждайки с подпухнало око, — изхвърлиха ме от месткома.
	— Да се сдобрим, Ерофей — отговори Птоломеев, — и аз не съм вече началник.
	Приятелите се прегърнаха.
	Оттогава за гарата отново настъпиха светли времена.
