E>
	В нашия клуб член на управата награби член на клуба за яката и го изхвърли от фоайето.
@	Писмо на работническия кореспондент от една от гарите на Донецката жп линия.
E$

#	Действащи лица:

	__Градоначалник__.
	__Земляника__ — попечител на богоугодните заведения.
	__Ляпкин–Тяпкин__ — съдия.
	__Хлопов__ — училищен инспектор.
	__Член на клуба__.
	__Суфльор__.
	__Публика__.
	__Гласове__.

N	Сцената представлява клубът на гара N на Донецката жп линия. Завесата е спусната.

	__Публика__. Хай–де. Почвайте!… _(Тропа с крака, светлината гасне, зад сцената се чуват глухите гласове на хората без билети, които се сражават с контрольора. Завесата се вдига. На осветената сцена — стая в дома на градоначалника.)_
	__Глас__ _(откъм балкона)_. Ти–хо–о!
	__Градоначалник__. Поканих ви, господа…
	__Суфльор__ _(от будката — шепне високо)_. За да ви съобщя пренеприятна новина: насам пътува ревизор!
	__Ляпкин–Тяпкин__. Как тъй ревизор?
	__Земляника__. Как тъй ревизор?
	__Суфльор__. Мър–мър–мър…
	__Градоначалник__. Ревизор от Петербург инкогнито, че и с тайно поръчение.
	__Ляпкин–Тяпкин__. Ха сега де!
	__Земляника__. Те ти, булка, Спасовден!
	__Хлопов__. Божичко, че и с тайно поръчение.
	__Градоначалник__. Сякаш предчувствах… _(Зад сцената невероятна глъчка. Вратата към сцената широко се отваря и през нея излита член на клуба. Яката на куртката му е откъсната. Косата му — разрешена.)_
	__Член на клуба__. Нямате право да ме блъскате! Аз съм член на клуба. _(На сцената настъпва паника.)_
	__Публиката__. Ах!
	__Суфльор__ _(със змийско съскаме)_. Я се измитай от сцената. Луд ли си?
	__Градоначалник__ _(вцепенен)_. Какви ги вършите, другарю, луд ли сте?
	__Публика__. Ха–ха–ха–ха…
	__Градоначалник__ _(иска да продължи да играе)_. Днес цяла нощ сънувах… Разкарай се, за Бога, от сцената, моля те… Някакви два отвратителни плъха… През вратата излез, през вратата, ти казвам!… Ама че кучи син, съсипа спектакъла…
	__Земляника__ _(шепнешком)_. През лявата врата… В декора се завря, негоднико!

	__Членът на клуба__ се щура из сцената и не налучква вратата.

	__Публиката__ _(става й все по-весело)_. Бис, Горюшкин! Браво!
	__Градоначалник__ _(объркан)_. Честна дума, такива не бях виждал… Ама че гадняр!
	__Суфльор__ _(ръмжи)_. Черни, неестествено огромни… Бе я върви по дяволите!… Поне от будката се разкарай…
	__Публика__. Ха–ха–ха–ха–ха…
	__Градоначалник__. Ще ви прочета писмо… Чуйте какво ми пишат. _(Зад сцената шум и гласът на члена на управата: „Къде е тоя негодник?“ Вратата се отваря и на сцената се появява членът на управата. Той е със сако и червена вратовръзка.)_
	__Член на управата__ _(със страшен глас)_. Тук ли си, мръснико?
	__Публика__ _(във възторг)_. Браво, Хватаев!… _(Откъм балкона долита остро изсвирване.)_ Удари го!!!
	__Член на клуба__. Вие нямате право. Аз съм член!
	__Член на управата__. Ще ти покажа аз на тебе какъв си член. Ще те научд аз тебе как ще ми се вмъкваш без билет!!!!
	__Земляника__. Другарю Хватаев! Съветската власт не ви дава право да прилагате физическа сила.
	__Градоначалник__. Прекратявам представлението. _(Сваля си бакенбардите и перуката.)_
	__Глас__ _(от балкона, възхитен)_. Ванка, я виж, ми той бил млад! _(Свиркат)_.
	__Член на управата__ _(в екстаз)_. Ще видиш ти!!! _(Хваща члена на клуба за яката, размахва го като парцал и го захвърля в публиката.)_
	__Член на клуба__. Помощ!!! _(Стоварва се с глух вопъл в оркестъра.)_
	__Градоначалник__. Пахом, спускай завесата!
	__Земляника__. Завесата! Завесата!
	__Публика__. Милиция!!! Милиция!!!

N	Завесата пада.
