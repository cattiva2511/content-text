E>
	Железопътният отдел за здравеопазване изпрати нашия болен Т. в Аксаковския санаториум. Там на него, на болния, му казали: „Погрешка сте тук“. И болният си се прибра. Ами то така и на луната могат да те пратят!
@	Рабкор 1043
E$

	_5 юли._ Взех да кашлям. Кашлям, та кашлям. По цели нощи. Трябва да спя, пък аз кашлям.
	_7 юли._ Записах се за преглед.
	_10 юли._ Чука ме с чукче и каза: „Хъм!“ Какво ли значи това „хъм“?
	_11 юли._ Направиха ми рентгенова снимка. Много е красиво. Целият съм тъмен, а ребрата ми бели.
	_20 юли._ Поздравявам ви, скъпи другари, имам туберкулоза. Прощавай, свете бели!
	_30 юли._ Изпратиха ме в санаториума „Здрав дух“ на курорт. Получих пътни за 2000 версти и безплатен билет трета класа с дюшек.
	_1 август._ И с дървеници. Пътувам, много красиви гледки. Дървениците колкото хлебарки.
	_3 август._ Пристигнах в Сибир. Много е красив. Пътувах с конски впряг и малко навътре — 293 версти. Кобилешко мляко.
	_б август._ На ти сега едно кобилешко мляко! Те казват, че било грешка. Никаква туберкулоза съм нямал. Пак ми правиха снимка. Видях си бъбрека. Ужасно гаден.
	_8 август._ Затова сега пиша в Ростов на Дон. Много красив град. Заминавам за Кисловодск, за санаториума „Слънчев дар“.
	_12 август._ Кисловодск. И нищо подобно. Бъбрекът няма нищо общо. „Кой дявол ви е пратил при нас?!“ — ме попитаха.
	_15 август._ Пиша на парахода и съм уж с наследствен сифилис (в скрита форма) и заминавам за Крим. От морската болест повръщам. Проклето да е такова лекуване.
	_22 август._ Ялта. Градът щеше да е чудесен, ако не беше медицината! Загадъчна наука. Тук ми откриха глисти и апендицит в скрита форма. Заминавам за Липецк, Тамбовска губерния. Прощавай, ти стихийо водна на Черното море!
	_25 август._ В Липецк всички се чудят. Докторът е много симпатичен. За глистите каза така:
	— Те ония са глисти!
	Заведе ме до прозореца, погледна ме в очите и заяви:
	— Имате порок на сърцето.
	Вече толкова свикнах, че целият съм прогнил, та даже не се уплаших. Направо питам закъде да замина?
	Оказа се — за Боржом.
	— Здравей, Кавказ!
	_1 септември._ В Боржом не ми позволиха даже да си разопаковам багажа. Ние, рекоха, ревматици не приемаме.
	— Брей, вече и ревматик станах! Броени, броени са ми дните на белия свят! Заминавам пак за Сибир, за…
	_10 септември._ … Славно море, ти свещени Байкал! Гледките тук са прекрасни, но е кучешки студ. И сибирският доктор каза, че е глупаво да обикалям курортите, след като скоро ще завали сняг. „Сега ще е добре да се постоплите — рече. Аз ще ви експедирам за Крим“ — рече… Казах му, че вече съм бил там. Мерси. „Къде бяхте?“ — ме пита. — „В Ялта“ му отговарям. „Пък аз в Алупка ще ви пратя“ — рече. Добре де, не възразявам, ако ще е Алупка, Алупка да е! Все тая ми е, и на края на географията може. Купих си кожух и потеглих.
	_25 септември._ В Алупка всичко е затворено. „Я си се прибирайте вкъщи — ми рекоха, — какво сновете из цялата република като безпризорен.“ Плюх на всичко и се прибрах у дома.
	_1 октомври._ И ето ме вкъщи. Докато съм пътувал, жената ми изневерила. Отидох при доктора, а той ми казва: „Вие сте абсолютно здрав човек, като новороден сте.“ „Ами като е така, защо ме разкарвахте толкоз време?“ „Ами просто грешка!“ — ми отговаря. Добре де, нека да е грешка. Утре се връщам на работа.

@	Болен № 555
