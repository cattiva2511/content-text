	Пред сградата на Московското управление за углавни престъпления имаше опашка.
	— Ох, ох, ох, майчице! Чакаш, чакаш…
	— Няма как. Вие, позволете да попитам, счетоводител ли сте?
	— Не, аз съм касиер.
	— Да се арестувате ли сте дошли?
	— Ами естествено!
	— Похвално! А с колко, позволете да попитам, сте вътре?
	— С триста десетачки.
	— Дребна работа, младежо. Година. Но като се вземе предвид чистосърдечното разкаяние, пък и октомври наближава. Ех, ще полежите общо взето три месеца и ще се върнете под сянката на келепира.
	— Наистина? Направо ме успокоихте. Толкова се бях отчаял. Отивам снощи при един адвокат за съвет, а той като взе да ме плаши, членът е такъв, рече, че с по–малко от две години строг тъмничен няма да се отървете.
	— Само лъжат, младежо. Повярвайте на опитен човек. Извинете, ама закъде сте се забързаш, я хайде на опашката!
	— Граждани, пуснете ме да мина. Злоупотребих с държавни пари! Мъчи ме съвестта…
	— Тя всички ни мъчи, драги, не сте само вие.
	— Аз — боботеше нечий бас — пропих държавната лавка на Московската селска промишленост.
	— Бива си те. Е, ще видиш сега дявола по пладне, ще те затрият, раба божий.
	— Нищо подобно. Ами ако съм неграмотен? И недоразвит? А наследствените социални условия? А? Ами неосъждан? А това, че съм алкохолик?
	— Че как тъй са доверили напитките на алкохолик?
	— Аз нали туй им казвах…
	— Вие какво обичате?
	— Аз, гражданино милиционерски началник, изтерзан от угризенията на съвестта…
	— Ще прощавате, ама как тъй ще пререждате, и аз съм изтерзан…
	— Моля, моля, аз от десет часа съм зачакал да се арестувам.
	— Говорете кратко, презиме, учреждение и колко.
	— Фиолетов ми е името, Миша. Изтерзан от угризения…
	— Колко?
	— В Махротръст — двеста десетачки.
	— Сидорчук, приеми гражданина Фиолетов.
	— Може ли да си взема четката за зъби?
	— Можете. Вие колко?
	— Седем души.
	— Семейство?
	— Тъй вярно.
	— Колко взехте?
	— В пари двеста, вехто дамско палто, часовник, свещници.
	— Нещо не ви разбирам, палтото на учреждението ли беше?
	— Защо? Ние с учреждения не се занимаваме. Частно семейство на Штипелман.
	— Вие ли сте Штипелман?
	— Съвсем не.
	— Тогава какво общо има тук Штипелман?
	— Това, че го убихме. Нали докладвах: седем души — жената, пет дечица и бабата.
	— Сидорчук, Махрушин, вземете мерки срещу рецидив.
	— Ама как тъй ще му давате предимство?
	— Граждани, проявете съзнателност, той е убиец.
	— Какво като е убиец? Върло важно! Аз може цяло учреждение да съм вдигнал във въздуха.
	— Безобразие. Бюрокрация. Ще се оплачем.
