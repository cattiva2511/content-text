	— Кашляйте — каза докторът на 6–ти участък на М.К.В.–ската жп линия.
	Болният изпълни лесната му молба.
	— Не в очите ми, чичо! Изпонаплюхте ми очите. Дишайте.
	Болният задиша, а на доктора му се стори, че в амбулаторията е засвирил грамофон.
	— Охо! — възкликна докторът. — Яко! Температурата как е?
	— Към седемдесет градуса — отговори болният, кашляйки в престилката на доктора.
	— Е, седемдесет няма — замисли се докторът, — виж какво, приятелю, нищо особено скоротечна туберкулоза.
	— Виж ти! Ще умра, значи?
	— Всички ще умрем — отговори уклончиво медикът. — Виж какво, душко, ще ви дам бележка и ще заминете за Москва, за специална рентгенова снимка.
	— Помага ли?
	— Какво да ви кажа — отговори труженикът на медицината, — на някои много. Пък и със снимка е някак по–приятно.
	— Вярно — съгласи се болният, — легнеш да мреш, погледнеш снимката и ти поолекне. Вдовицата ще окачи после снимката в гостната, ще занимава гостите: „А това, значи, е снимка на покойния ми железничар, лека му пръст!“ И на гостите ще им е приятно.
	— Е, браво, че не губите присъствие на духа. Вземете бележката и право при началника на Зерново–Кочубеевския клон за гориво. Той ще ви изпише билетче до Москва.
	— Покорно благодаря.
	Болният напълни за сбогом цял плювалник и се запъти при началника. Но не стигна до началника, защото секретарят му препречи пътя.
	— Какво искате?
	— Скоротечната ме е спипала.
	— Брей, чудак! Да не мислиш случайно, че в кабинета на началника има санаториум? Хайде, марш при доктора, миличък.
	— Ходих. Ето и бележка от доктора за билет.
	— Ти нямаш право на билет.
	— Ами снимката? Ти ли ще ми я направиш?
	— Аз да не съм ти фотограф. Бе я не ми кашляй връз документите.
	— Докторът рече, че не било редно без снимка.
	— Хайде от мен да мине, шавай при началника.
	— Здравейте. Кхъ… кхъ!… А кхъ, кхъ!
	— Кашляй си в шепата. Какво? Билет? Нямаш право. Само от два месеца си на работа. Потърпи още месец.
	— Без снимка ще умра.
	— Иди на булеварда и се снимай.
	— Друга снимка ми трябва. Там ми е зорът.
	— Иди поприказвай със счетоводителя.
	— Здравейте.
	— Я стой по–далеч от мен. Какво има?
	— Билет. За снимка.
	— Акъл море! Аз да не съм каса? Марш при секретаря.
	— Здра… уф. Кхъ. Ррр!…
	— Бе ти нали идва вече. Още ли ще ме плюеш? Върви при началника.
	— Здраве желая… кхъ… хър…
	— Бе ти подиграваш ли ми се? Куриер, избърши ми панталона. Заминавай при доктора!
	— Здрасти… Не дават!
	— Аз какво да направя, гълъбче? Идете при началника.
	— Няма да ида… ще си умра… Урр…
	— Ще ви дам капки. Не падай на пода. Санитар, вдигни го.


#	След две седмици

	— Господи, света Богородичке! Бе ти нали умря?!
	— Там е работата я.
	— Ами що си се довлякъл? Я върви, царство ти небесно, право на гробището.
	— Без снимка не може.
	— Ама че работа! Я стой по–надалеч, че ужасно вониш.
	— Най–обикновено. Горещо е, затуй.
	— Че пийни бира.
	— На покойници не продават.
	— Е, влез при началника.
	— Здрав…
	— Куриери! Помощ! Гълъбчета мили!
	— Къде се вреш с тоя ковчег в кабинета, бе, труп нещастен?!
	— Казвай, казвай по–бързо! И само не ме гледай, за Бога.
	— Билетче до Москва… за снимка…
	— Издайте му! Издайте! Първа класа в международния. Само да ми се маха от очите, че ще ми се пръсне сърцето.
	— Какво да пиша?
	— Пишете: от гара Зерново до Москва на скелета еди-кой си.
	— Ами ковчегът?
	— Ковчегът — в багажния.
	— Готово, вземай!
	— Покорно благодаря. Позволете да ви стисна ръката.
	— А, не, ръкостисканията се отменят.
	— Върви си, гълъбче, умолявам те, по–бързо! Куриер, изпрати другаря покойник!
