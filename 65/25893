	Лъв и мечка попаднали на сърненце и се сбили за него. След като се набъхтали двамата взаимно, току им се завил свят и паднали полумъртви. Лисица минала оттам и като ги видяла изнемощели и сърненцето между тях, вдигнала го и си отишла. А те, като не можели да се привдигнат, си казали:
	— Нещастници сме ние, че толкова мъка понесохме, за да се радва лисицата.
	Баснята показва, че с право се сърдят ония, които виждат, че случайни хора отмъкват плодовете на техните усилия.
