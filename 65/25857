	Един човек хванал една гарга, вързал й крака с ленена връвчица и я дал на детето си. Тя обаче не можела да търпи да живее сред хората. Щом като била оставена за малко свободна, избягала и отишла в гнездото си. Но връвчицата се закачила на клоните и тя не могла да хвръкне. Когато умирала, си казала:
	— Аз наистина съм много нещастна, защото, като не можах да понасям робството при хората, не усетих как се лиших от живот.
	Тази басня би прилягала на тези хора, които в стремежа си да се освободят от някои незначителни опасности не виждат кога попадат на по-големи страхотии.
