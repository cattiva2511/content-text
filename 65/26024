	Щурец пеел на високо дърво. Една лисица искала да го лапне, та намислила следната хитрина. Застанала насреща му и започнала да хвали хубавия му глас. Приканила го да слезе, за да може да види какво е животното, което има такъв хубав глас. Но щурецът подразбрал клопката, та откъснал един лист и го пуснал отгоре й. И когато лисицата се спуснала, като мислела, че това е щурецът, той й се обадил отгоре:
	— Та ти, драга моя, много си се заблудила, ако си си помислила, че ще сляза. Че аз още от оня момент, когато видях в изпражненията ти крилца от щурец, се пазя от лисици.
	Разумните хора извличат поука от бедите на близките си.
