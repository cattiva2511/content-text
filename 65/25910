	Вълци хвърлили око на стадо овце. Понеже не могли да се доберат до него поради кучетата, които го пазели, решили да постигнат това с хитрост. Изпратили при овцете пратеници, които поискали да им предадат кучетата. Казвали, че кучетата са виновни за враждата и че ако те сложат ръка на тях, мир щял да зацари между вълци и овце. Овцете, като не могли да предвидят какво им се крои, предали кучетата. Вълците лесно им станали господари и издавили след това стадото, което останало беззащитно.
	Така и държавите, които лесно предават своите ръководители, не се досещат, че и те бързо попадат в ръцете на враговете.
