	Един лъв и едно магаре се сдружили и отишли заедно на лов. Стигнали до някаква пещера, в която имало диви кози. Лъвът се изпречил пред входа и задебнал излизащите кози, докато магарето влязло вътре, заподскачало сред тях и заревало, като искало да ги изплаши. Лъвът хванал повечето от тях. Излязло магарето и попитало дали юнашки се е борило и прогонило козите. А лъвът отговорил:
	— Знай, че и аз щях да се изплаша, ако не знаех, че си магаре.
	Така и тези, които се хвалят пред хора, които ги познават, неминуемо стават за смях.
