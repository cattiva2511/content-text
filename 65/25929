	Между мишките и невестулките се водела война и мишките постоянно търпели поражение. Затова се събрали на съвещание и понеже сметнали, че търпят всичко това поради липса на военачалници, избрали няколко помежду си за командири. Избраните, като искали да се отличават от останалите, си намерили рога и ги прикрепили за главите си. Завързало се сражение. Всички останали мишки се разбягали по дупките си и лесно се вмъкнали в тях. Само командирите не успели да се вмъкнат поради рогата си — били заловени и изядени.
	Така за мнозина тщеславието става източник на беди.
