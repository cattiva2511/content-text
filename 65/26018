	Свиня и кучка сипели хули една срещу друга. Свинята взела да се кълне в името на Афродита, че ще разкъса със зъбите си кучката. А кучката отвърнала на тези думи подигравателно:
	— Много ти прилича да се кълнеш в името на Афродита! Та, значи, искаш да покажеш, че те обича много богинята, която по никакъв начин не допуска в храма си човек, който е вкусил от нечистото ти месо!
	А свинята отговорила:
	— Та чрез това богинята още по-ясно показва, че ме обича. Защото тя изгонва абсолютно всеки, който ме убива или пък ми причинява някаква мъка. Пък ти, кучко, и жива, и мъртва — все вониш.
	Баснята показва, че умните оратори умело могат да превръщат нападките на враговете в похвала.
