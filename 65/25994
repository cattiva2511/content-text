	Маймуна била седнала на едно високо дърво и когато забелязала, че рибари хвърлят мрежа в реката, заследила ги с поглед какво правят. И когато те оставили мрежата и се оттеглили малко, за да обядват, тя слязла от дървото и се опитала да им подражава — казват, че това животно има склонност да подражава. Хванала тя мрежата, но се оплела в нея и за малко да се удави. Тогава си казала:
	— Заслужих си го! Като не знам да ловя риба, защо ли се захващам?
	Баснята показва, че да се залавяме за неща, които не ни подхождат, не само не е износно, но е и вредно.
