	Лъвът често се оплаквал на Прометей. Наистина бил го създал едър и красив, въоръжил устата му със зъби, снабдил лапите му със здрави нокти и го направил по-силен от останалите животни, но прибавил:
	— И въпреки че съм толкова силен, се боя от петела!
	Тогава Прометей отговорил:
	— Защо така безразсъдно ме обвиняваш? Та ти имаш всичко, което аз можех да създам. Единствено дето в тоя случай си малодушен.
	Лъвът се завайкал, порицал своята слабост и накрая пожелал да умре.
	Та на такъв ум бил, когато срещнал слона. Поздравил го и се спрял на разговор. Забелязал, че слонът постоянно мърда ушите си. Запитал го:
	— Какво има? Защо ухото ти за миг не спира да мърда?
	А слонът, тъй като един комар случайно летял наоколо, казал:
	— Виждаш ли това дребно същество, което бръмчи? Ако влезе в ухото ми, ще умра.
	Тогава лъвът казал:
	— Защо трябва да умра, след като съм толкова голям и при това съм толкова по-щастлив от слона, колкото петелът е по-силен от комара?
	Виждате ли каква сила има комарът, дори слон може да уплаши.
