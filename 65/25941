	Прилепът, къпината и чайката направили съдружие, понеже решили да живеят като търговци. Прилепът взел назаем капитал и го поставил на общо разположение, къпината донесла платове, а третата съдружничка — чайката, докарала мед. И отплували. Но отведнъж се появила силна буря и корабът потънал. Загубили всичко, но те самите успели да се доберат до сушата и се спасили.
	Та оттогава чайката все се навърта около бреговете, да не би морето някъде да изхвърли медта. Прилепът пък, като се бои от кредиторите, денем не се появява, а излиза за храна само нощем. А къпината се захваща за дрехите на минувачите, понеже търси дали някъде няма да разпознае своя плат.
	Баснята показва, че ние се стремим към тези неща, в които по-рано не сме сполучили.
