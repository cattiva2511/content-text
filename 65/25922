	Един вълк, натъпкан с ядене, видял една овца, просната на земята. Като разбрал, че била паднала от страх пред него, приближил се и я ободрил, като казал, че ако тя му каже три истински мисли, ще я пусне. Овцата му казала най-напред, че не би искала да го срещне. Второ, ако сбърка да попадне на него, поне да е сляп. Трето:
	— Да можехте всички проклети вълци от зла смърт да пукнете, че така жестоко ни преследвате, без да сте видели нищо лошо от нас — завършила овцата.
	Вълкът признал, че това, което говори, не е лъжа и я пуснал.
	Баснята показва, че дори враговете често пъти изпитват уважение към истината.
