	Една неувехка, която била израснала до роза, й казала:
	— Колко красиво цвете си ти! Желана си и от боговете, и от хората. Облажавам те за красотата и аромата ти.
	А розата казала:
	— Но аз пък, неувехке, живея кратко време — дори никой да не ме откъсне, пак увяхвам. А ти цъфтиш и живееш вечно млада.
	По-добре е човек да живее, като се задоволява с по-малко, отколкото да живее кратко време в охолство и да го сполети нещастен обрат на съдбата или пък да умре.
