	Магаре и лисица се сдружили и отишли на лов. Срещнал ги обаче лъв. Лисицата, като видяла надвисналата ги опасност, приближила се до лъва и му обещала да му предаде магарето, ако й обещае безопасност. Той й обещал да я пусне. Лисицата примамила магарето към една клопка и го накарала да падне в нея. Лъвът, като видял, че магарето не може да избяга, първо сграбчил лисицата, а след това по същия начин се отнесъл и с магарето.
	Така и тези, които кроят клопка на съдружниците си, често, без да усетят, погубват и себе си заедно с тях.
