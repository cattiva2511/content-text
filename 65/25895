	Лъв се скитал по морския бряг, когато видял делфин да надига глава от водата. Лъвът го приканил да направят съюз, като му изтъквал, че на тях най приляга да бъдат приятели и съюзници: единият царува над морските животни, другият — над земните. Делфинът на драго сърце се съгласил. Лъвът от дълго време водел война с един див бик, та приканил делфина на помощ. Понеже той, ако и да желаел, не можел да излезе от морето, лъвът го заобвинявал, че е предател. А делфинът му отговорил:
	— Недей се сърди на мен, а на природата, че ме е създала морско животно и не ми позволява да изляза на суша.
	Така и ние, когато завързваме приятелство, трябва да си подбираме такива приятели, които в опасност да могат да ни се притекат на помощ.
