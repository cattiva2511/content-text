	Двама пътници вървели покрай брега на морето и стигнали до някаква височина. Оттам съгледали храсти да се носят по водата. Помислили, че е голям кораб. Зачакали, като смятали, че той ще хвърли котва на брега. Но когато храстите, носени от вятъра, дошли по-близо, помислили, че виждат не кораб, а лодка. А когато храстите били довлечени до тях и видели, че това са само храсти, пътниците си казали:
	— Съвсем напразно се надявахме на нещо, което не било нищо.
	Баснята показва, че някои хора от пръв поглед изглеждат страшни, но опознаят ли ги — излиза, че са никакви.
