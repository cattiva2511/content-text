	Един човек заболял. Запитан от лекаря какво чувствува, той казал, че се поти повече от обикновено. Тогава лекарят казал:
	— Това е добре.
	Когато го попитал отново как е, казал, че е обхванат от тръпки й го тресе. А онзи:
	— И това е добре.
	Когато трети път лекарят дошъл да види как върви болестта, болният казал, че го е хванало разстройство. А лекарят пак казал:
	— Добре е и това.
	И си отишъл.
	Дошъл един от близките му и го запитал как е. А той му отговорил:
	— Аз си умирам от доброто.
	Така много хора биват облажавани от съседите си, които преценяват отстрани, заради тези неща, от които те сами в себе си страдат най-много.
