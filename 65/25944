	Един мъж, който сечал дърва край някаква река, изтървал брадвата си във водата. Седнал безпомощен на брега и се завайкал. Хермес научил за станалото, съжалил се над човека и се гмурнал в реката, па извадил една златна брадва. Запитал човека дали тази е брадвата, която е загубил. Човекът казал, че не е. Пак се гмурнал и извадил сребърна. Дърварят казал, че и тази не е неговата. Трети път нагазил в реката бог Хермес и измъкнал вече неговата брадва. Когато той потвърдил, че тази е неговата брадва, Хермес, възхитен от неговата честност, му надарил и трите. Когато се срещнал с другарите си, дърварят им разказал случилото се. Един от тях намислил да извърши същото. Отишъл при реката, хвърлил нарочно брадвата в потока и седнал на брега да плаче. И при него се явил бог Хермес и като разбрал причината за плача му, гмурнал се и по същия начин извадил златна брадва и запитал дали тази е загубил. Онзи радостно отговорил:
	— Да, наистина е тази!
	Богът останал възмутен от такова безсрамие и не само не му я дал, но и собствената не му върнал.
	Баснята показва, че колкото провидението е благосклонно към честните люде, толкова е неприязнено към безчестните.
