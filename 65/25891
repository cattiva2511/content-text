	Един лъв се влюбил в дъщерята на един селянин и я поискал за жена. Селянинът обаче по никакъв начин не можел да понесе да даде дъщеря си за жена на див звяр, но пък и от страх не бил в състояние да му откаже. И понеже лъвът все настоявал, измислил следното. Казал му, че го смята за достоен съпруг на дъщеря си, само че не може другояче да му я даде, освен ако си извади зъбите и изреже ноктите — дъщеря му я било страх от тях. След като лъвът поради любовта си лесно понесъл тези две неща, селянинът се отнесъл с презрение към него: когато лъвът се явил, изгонил го с тояги.
	Баснята разкрива, че тези, които лесно вярват на другите, след като се лишат от предимствата си, стават лесна плячка на тези, за които преди са били страшни.
