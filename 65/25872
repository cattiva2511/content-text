	Едно куче, отхранвано в къщи, било научено да се бори срещу дивите зверове. Обаче, когато веднъж видяло няколко диви звяра, изпречени срещу него, скъсало верижката от шията си и хукнало по улиците. А други кучета, като го съгледали такова охранено и яко като бик, казали му:
	— Защо бягаш?
	А то отговорило:
	— А бе разбирам, че се храня в изобилие и че си живея, като угаждам на тялото си! Но пък винаги съм близо до смъртта, понеже трябва да се бия с мечки и лъвове!
	А кучетата си казали тогава помежду си:
	— Хубав живот си живеем ние, ако и бедничък. Нали не се бием нито срещу лъвове, нито срещу мечки!
	Не бива човек да си навлича опасности заради лукс и празна слава, а да ги отбягва.
