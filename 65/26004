	Един овчар намерил едно току-що родено вълче, взел го и го отгледал заедно с кучетата. А когато пораснало, щом вълк нападал овцете, заедно с кучетата и то се втурвало да го преследва. Случвало се кучетата да не могат да хванат вълка и да се върнат обратно. А той продължавал да преследва и като го настигал, понеже сам бил вълк, си вземал своя дял от плячката му. След това се връщал. Ако ли пък вълк отвън не грабнел овца, той сам скришом сдавял някоя и се гощавал заедно с кучетата. Накрая овчарят се досетил и видял работата. Обесил го на едно дърво.
	Баснята показва, че злата природа не ражда благороден характер.
