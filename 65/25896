	През един летен ден, когато пекът усилва жаждата, лъв и глиган дошли при един малък извор да се напият. Скарали се кой по-напред да пие. Разярили се и се сбили на живот и смърт. По едно време се отдръпнали да си починат и забелязали лешояди, които чакали кой от тях ще падне, че да го изядат. Тогава прекратили враждата, като си казали:
	— По-добре да станем приятели, отколкото да служим за храна на гарвани и лешояди.
	Добре е да се прекратяват лошите вражди и съперничествата, понеже за всеки носят гибелен край.
