	Веднъж един вълк задигнал овца от едно стадо и я помъкнал към леговището си. Но го срещнал лъв и му грабнал овцата. Вълкът се спрял надалеч и му извикал:
	— Ти несправедливо ми отне овцата. А лъвът се засмял и казал:
	— Защото ти пък честно я беше получил от някой приятел, нали?
	Баснята порицава крадците и алчните разбойници, които, попаднат ли в някоя беда, започват едни други да се обвиняват.
