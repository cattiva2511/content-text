	Един страхлив старец имал единствен син, буен и пристрастен към лова. Сънувал го, че го убива лъв. Боейки се да не би да се сбъдне сънят, издигнал едно хубаво и високо жилище и в него започнал да пази сина си. За да го развлича, поръчал да изрисуват разни животни, между които имало и лъв. Веднъж младежът застанал пред лъва и извикал:
	— Проклет звяр! Заради тебе и лъжливия сън на баща ми стоя заключен в този женски затвор! Какво да правя с тебе?
	И като казал така, протегнал ръка към стената, като да ослепи лъва. Но трън някакъв му се забил под нокътя и му причинил остра болка и възпаление, чак до подуване. Треска обхванала момчето и бързо му отнела живота.
	И тъй лъвът, ако и да бил нарисуван, погубил момчето. Така предвидливостта на бащата не му послужила за нищо.
	Човек трябва да понася твърдо това, което ще му поднесе съдбата, и да не се опитва да хитрува, защото няма да успее да избяга.
