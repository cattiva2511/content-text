	Няколко пътници се качили на кораб и отплували. Когато се озовали в открито море, разразила се силна буря, та корабът за малко щял да потъне. Един от пътниците си разкъсал дрехите и с вайкане и стенание започнал да призовава отечествените богове, като им обещавал, че ще им поднесе щедри дарове, ако ги спасят. А когато утихнала бурята и отново настъпило затишие, те обърнали на веселие, заиграли и заскачали, че се спасили от неочаквана опасност. А капитанът, който бил сериозен човек, така се обърнал към тях:
	— Приятели, ние трябва да се веселим, но да имаме на ум, че отново може да се извие буря.
	Баснята учи, че не бива силно да се увличаме от успехите си, като знаем променливостта на съдбата.
