	Един лъв, който кроял интриги срещу един огромен бик, намислил да го победи с хитрост. За тази цел му казал, че е заклал курбан овца и го поканил на угощение. Намерението му било да повали бика, когато е на трапезата. Бикът се отзовал на поканата. Но когато видял много и големи котли и големи шишове, а овца — никъде, без да продума нещо, си тръгнал. Когато лъвът започнал да го укорява и го попитал коя е причината, без да е пострадал нещо, да си отиде и нито дума да не каже, бикът, отговорил:
	— Та аз съвсем неслучайно правя това. Нали виждам, че са приготвени съдове не като за овца, а за бик.
	Баснята разкрива, че интригите на лошите хора не остават скрити за умните.
