	{img:farat_002.jpg}

>	Глава I
>	Откриването

	{img:farat_004.jpg}
	Слънцето преваляше възвишенията, които се изпречваха пред погледа на запад. Времето беше хубаво. От противоположната страна, над морето, което на североизток и изток се сливаше с небето, няколко малки облачета отразяваха последните лъчи, които скоро щяха да угаснат в сенките на здрача, твърде продължителен на тая ширина — петдесет и пет градуса в южното полукълбо. В момента, когато слънчевият диск показваше само горната си част, от борда на куриерския кораб „Санта Фе“ екна оръдеен изстрел и знамето на Република Аржентина, развято от вятъра, се издигна на задната мачта.
	В същия миг от върха на фара, построен на разстояние един пушечен изстрел в дъното на залива Елгор, в който „Санта Фе“ стоеше на котва, бликна светлина. Двама от пазачите, работниците, събрани на песъчливия бряг, и екипажът, струпал се в предната част на кораба, приветствуваха с продължителни акламации първата светлина, запалена на този далечен бряг.
	Отговориха им други два оръдейни изстрела, повторени многократно от гръмливото околно ехо. Тогава според правилника на военния флот знамето на куриерския кораб бе свалено и над този остров — Естадос, разположен там, където се срещат водите на Атлантическия и Тихия океан — наново се възцари тишина.
	Работниците тутакси се накачиха на борда на „Санта Фе“, на сушата останаха само тримата пазачи.
	Тъй като единият беше на пост в дежурната стая, другите двама не се прибраха веднага в жилището си, а започнаха да се разхождат по брега и да разговарят.
	— Значи, Васкес — каза по-младият, — утре куриерският кораб ще отплава…
	— Да, Фелипе — отвърна Васкес, — и дано да се прибере благополучно в пристанището…
	— Много път има дотам, Васкес!…
	— Колкото на идване, толкова и на връщане, Фелипе.
	— Малко се съмнявам — засмя се Фелипе.
	— И дори понякога, мое момче — продължи Васкес, — когато вятърът е непостоянен, отиването отнема повече време от връщането!… В края на краищата хиляда и петстотин мили не са кой знае какво, щом корабът има добри машини и използува умело платната.
	— И освен това, Васкес, капитан Лафаяте познава добре пътя…
	— Който е по права линия, мое момче. На идване плаваше на юг, а за да се върне, ще поеме на север, и ако вятърът продължава да духа откъм сушата, брегът ще го заслонява и ще плава като по река.
	— Но река само с един бряг — възрази Фелипе.
	— Няма значение, щом брегът е добър, а той винаги е добър, когато е от подветрената страна!
	— Правилно — съгласи се Фелипе, — но ако вятърът промени посоката си…
	— Е, това се казва вече лош късмет, Фелипе, и дано не се обърне против „Санта Фе“. За две седмици той може да измине хиляда и петстотин мили и да се закотви в пристанището на Буенос Айрес… Виж, ако задуха източен вятър…
	— Няма да намери прибежище нито на суша, нито в открито море!
	— Точно така, момче. Нито на Огнена земя, нито в Патагония — никъде няма място за престой. Трябва да се насочи към открито море, за да не се разбие в брега!
	— Но според мен, Васкес, има изгледи хубавото време да се задържи.
	— И аз мисля същото, Фелипе. Сега сме почти началото на хубавия сезон… Три месеца не са малко…
	— И при това — допълни Фелипе — работата завърши тъкмо навреме.
	— Зная, момче, зная — в началото на декември. Което е равнозначно на началото на юни за моряците от северните ширини. По това време тук по-рядко върлуват бури, които със същата безцеремонност могат да ви задигнат шапката от главата и да запокитят някой кораб в открито море!… А когато „Санта Фе“ бъде в пристанището, нека си вее, бушува и вилнее колкото ще!… Няма опасност островът ни да отиде на дъното с фара си барабар!
	— Разбира се, Васкес. Впрочем, след като занесе оттатък новини от нас и се върне с втората смяна…
	— След три месеца, Фелипе…
	— Островът ще си бъде на мястото…
	— И ние на него — додаде Васкес, потривайки ръце, след като изпусна от лулата си силна струя дим, която го обви като в гъст облак. — Както виждаш, момче, тук не сме на кораб, подмятан от бурята насам-натам, а дори и да е кораб, той е здраво вързан за опашката на Америка и няма да се откъсне от котвата си… Вярно, опасни са тия места! Право е, че морето около нос Хорн се ползува с лоша слава! Че наистина край остров Естадос стават много корабокрушения и че грабителите на корабни останки едва ли могат да изберат по-подходящо място, за да натрупат имане! Но всичко ще се промени, Фелипе! Ето, остров Естадос си има фар, и никакъв ураган, дори и да връхлети от всички страни на хоризонта, не е в състояние да го угаси! Корабите ще го виждат навреме, за да променят курса си!… Ще се водят по светлината му и няма опасност дори и в най-тъмна нощ да се натъкнат на скалите около нос Сан Хуан или край пясъчните коси Сан Диего и Фалоуз!… Ние ще поддържаме огъня и ще го поддържаме добре!
	Да бяхте чули с какво въодушевление говореше Васкес! И все пак това не можеше да ободри неговия другар. Всъщност Фелипе като че предчувствуваше трудностите на дългите седмици, които им предстоеше да прекарат на този остров, без възможност за връзка със себеподобните си, до деня, когато и тримата ще бъдат сменени на поста си.
	На края Васкес добави:
	— Знаеш ли, момче, от четиридесет години съм пребродил горе-долу всички морета на стария и новия континент като юнга, млад моряк, матрос, подофицер.
	А сега, на пенсионна възраст, не мога да си представя нещо по-хубаво от това, да бъда пазач на фар, и то на какъв фар!… Фарът на края на света!…
	И наистина, разположен на края на този залутан остров, тъй далеч от всякаква обитавана и обитаема земя, фарът напълно си заслужаваше това название!
	— Кажи ми, Фелипе — подзе отново Васкес, изтърсвайки угасналата лула на дланта си, — в колко часа ще смениш Морис?
	— В десет.
	— Добре, а пък аз ще заема мястото ти от два часа сутринта до изгрев слънце.
	— Разбрано, Васкес. Значи, най-разумно е да вървим да спим.
	— Да спим, Фелипе, да спим!
	Васкес и Фелипе се изкачиха на малкото оградено място, насред което се издигаше фарът, и влязоха в жилищното помещение, чиято врата хлопна подире им.
	Нощта мина спокойно. Когато се зазори, Васкес угаси фара, запален от дванайсет часа. Приливите и отливите, обикновено слаби в Тихия океан, особено по крайбрежието на Америка и Азия, мито от тази огромна водна маса, в Атлантическия океан, напротив, са много силни и се усещат чак до далечния Магеланов пролив.
	Тоя ден отливът започваше в шест часа сутринта и за да се възползува от него, куриерският кораб трябваше да отплава още на разсъмване. Но тъй като не беше напълно готов, капитанът реши да излезе от залива Елгор с вечерния отлив.
	Корабът „Санта Фе“ от военния флот на Република Аржентина, с двеста тона водоизместимост и мощност сто и шестдесет конски сили, командуван от капитан и помощник, с петдесетина души екипаж, включително подофицерите, служеше за брегова охрана от устието на Рио де ла Плата до пролива Льомер в Атлантическия океан. По това време корабостроенето още не беше създало бързоходни кораби, кръстосвачи, торпильори и други. Така че с тягата на витлото скоростта на „Санта Фе“ не надвишаваше девет мили в час — всъщност скорост, достатъчна за охрана на бреговете на Патагония и Огнена земя, спохождани единствено от риболовни кораби.
	Тази година куриерският кораб бе имал за задача да наблюдава построяването на фара, който аржентинското правителство издигаше при входа на пролива Льомер. С него именно бяха пренесени работниците и материалите, необходими за строежа, който току-що бе завършил благополучно според плановете на един способен инженер от Буенос Айрес.
	Вече от около три седмици „Санта Фе“ беше закотвен на това място, в дъното на залива Елгор. След като стовари хранителни припаси за четири месеца и се увери, че нищо няма да липсва на пазачите на новия фар до пристигането на новата смяна, капитан Лафаяте се готвеше да откара изпратените на остров Естадос работници. Ако известни непредвидени обстоятелства не бяха забавили завършването на работата, „Санта Фе“ вече от един месец щеше да се намира в базата си.
	Изобщо през целия си престой капитан Лафаяте не бе имал от какво да се страхува в дъното на този залив, добре закътан срещу северните, южните и западните ветрове. Само бурите в открито море биха могли да му създадат неприятности. Но пролетта се оказа мека, а сега, в началото на летния сезон, можеха да се надяват, че в района на Магелановия пролив лошото време няма да се задържи задълго.
	Беше седем часът, когато капитан Лафаяте и помощникът му Риегал излязоха от каютите си в задната част на кораба. Моряците привършваха миенето на палубата и последните водни струи, пометени от тях, се изтичаха в морето. В същото време главният боцман се разпореждаше всичко да бъде готово, когато настъпи часът на отплаването. Макар че трябваше да отплават едва следобед, още отсега сваляха калъфите на платната, почистваха навред, вдигнаха голямата спасителна лодка, а по-малката оставиха спусната на вода за поддържане на връзка със сушата.
	Когато слънцето изгря, знамето се издигна на задната мачта.
	Три четвърти час след това камбанката в предната част на кораба удари четири пъти и дежурните заеха местата си.
	След като закусиха заедно, командирът и помощникът му се качиха отново на палубата, огледаха небето, почти изяснено от бреговия вятър, и наредиха на боцмана да ги свали на брега.
	Тая сутрин капитанът искаше да прегледа за последен път фара и пристройките към него — жилището на пазачите, складовете, в които се съхраняваха хранителните припаси и горивото, и на края да се увери, че апаратурата работи добре.
	Затова той слезе с помощника си на песъчливия бряг и се запъти към площадката, на която беше разположен фарът.
	Те се безпокояха за тримата мъже, които щяха да останат там, сред мрачното усамотение на остров Естадос.
	— Наистина тежко е — каза капитанът. — Но трябва да се има пред вид, че животът на тези смелчаци винаги е бил суров, тъй като са бивши моряци. За тях службата на фара е относителна почивка.
	— Несъмнено — отвърна Риегал, — но едно е да си пазач на фар на често посещавани брегове, където лесно можеш да се свържеш с континента, а друго е да живееш на този пуст остров, който корабите само оглеждат, и то колкото е възможно по-отдалеч.
	— Съгласен съм с вас, Риегал. Затова ще бъдат сменени след три месеца. Васкес, Фелипе и Морис ще почнат работата през по-благоприятното време на годината.
	— Действително, капитане, и няма да ги измъчват тия ужасни зими на нос Хорн…
	— Ужасни — потвърди капитанът. — Откакто преди няколко месеца изследвахме пролива, Огнена земя и остров Десоласион, от нос Вирхенес до нос Пилар, нямам какво повече да науча, ако става дума за бури! Но в края на краищата нашите пазачи си имат солидно жилище, което вихрите не могат да съборят. Няма да им липсват нито провизии, нито въглища, дори и да се наложи смяната им да продължи два месеца повече. Ние ги оставяме в добро здраве, здрави ще ги намерим и на връщане, защото там, където Атлантическият и Тихият океан се срещат, въздухът, макар и остър, поне е чист!… Пък и има нещо друго, Риегал: когато военните власти търсеха пазачи за Фара на края на света, изборът беше труден!
	Двамата морски офицери вече бяха стигнали ограденото място, където ги чакаха Васкес и неговите другари. Последните им отвориха вратата, капитанът и помощникът му отговориха на полагаемия се по правилник поздрав на тримата и се поспряха.
	Преди да заговори, капитан Лафаяте ги огледа от нозете, обути във високи моряшки ботуши, до главата, покрита с качулката на непромокаемото наметало.
	— Всичко ли мина добре тая нощ? — обърна се той към главния пазач.
	— Добре, капитане — отговори Васкес.
	— Не забелязахте ли някакъв кораб в открито море?…
	— Никакъв, а тъй като небето беше безоблачно, бихме видели светлинка най-малко на четири мили разстояние.
	— Добре ли работиха лампите?…
	— Без прекъсване, капитане, чак до изгрев слънце.
	— Не ви ли беше студено в дежурната стая?
	— Не, капитане. Тя е добре уплътнена, пък и двойните прозорци не пропускат вятъра.
	— Искаме да прегледаме жилището ви, а после и фара.
	— На ваше разположение, капитане — отвърна Васкес.
	Жилището на пазачите, намиращо се в долната част на кулата, имаше дебели стени, които можеха да устоят и на най-силните вихри на Магелановия пролив. Двамата офицери обходиха добре обзаведените стаи. Тук човек нямаше защо да се страхува нито от дъжда, нито от студа, нито от снежните виелици, които са така страшни по тия антарктически ширини.
	Стаите бяха разделени от коридор, в дъното на който една врата водеше към вътрешността на кулата.
	— Да се качим — предложи капитан Лафаяте.
	— На ваше разположение — повтори пак Васкес.
	— Вие сте ни достатъчен като придружител.
	Васкес даде знак на другарите си да останат до входа на коридора. После бутна вратата на стълбата и двамата офицери го последваха.
	Тази тясна виеща се стълба с вдълбани в стената стъпала не беше тъмна. Десет амбразури я осветяваха от етаж до етаж.
	Когато се качиха в дежурната стая, над която бяха разположени фенерът и осветителните апарати, двамата офицери седнаха на разположената около стената скамейка. От четирите малки прозорчета на тази стая се виждаха всички точки на хоризонта.
	Макар че вятърът беше умерен, на тази височина той духаше доста силно, но не можеше да заглуши пронизителните крясъци на чайките, фрегатките и албатросите, които минаваха край тях, размахвайки широко криле.
	За да огледат по-добре острова и околното море, капитан Лафаяте и неговият помощник се изкачиха по стълбата, водеща за терасата, която опасваше фенера на фара.
	Цялата оная част от острова, която се разкриваше пред очите им на запад, беше пуста като морето, от което погледът можеше да обхване една широка дъга от северозапад към юг, прекъсната само на североизток от височините на нос Сан Хуан. В подножието на кулата се врязваше заливът Елгор, по чийто бряг се суетяха моряците от „Санта Фе“. Нито платно, нито пушек в далечината. Нищо освен необятен океан.
	{img:farat_009.jpg}
	След като престояха четвърт час на терасата на фара, двамата офицери, следвани от Васкес, отново се спуснаха долу и се върнаха на кораба.
	Следобед капитан Лафаяте и помощникът му Риегал пак слязоха на сушата. Те искаха да посветят часовете преди заминаването на разходка по северния бряг на залива. Много пъти вече, и то без лоцман — естествено, такъв нямаше на остров Естадос, — капитанът бе влизал денем и хвърлял котва в малкото заливче в подножието на фара. Но от благоразумие той никога не пропущаше да изследва наново тази слабо или недобре позната местност.
	Затова двамата офицери удължиха екскурзията си. Като минаха един тесен провлак, който съединяваше нос Сан Хуан с останалата част от острова, те изследваха брега на едноименното заливче, което от другата страна на носа образува нещо като придатък на Елгорския залив.
	— Това заливче е великолепно — забеляза капитанът. — То е достатъчно дълбоко дори за кораби с най-голям тонаж. Жалко само, че толкова трудно може да се влезе в него. Ако на една линия с Елгорския фар се построи друг, макар и по-слаб, изпадналите в беда кораби лесно ще намират убежище там.
	— А то е последното, което може да се намери, след като се мине Магелановият пролив — забеляза лейтенант Риегал.
	В четири часа двамата офицери се върнаха. Те се качиха отново на борда, след като се сбогуваха с Васкес, Фелипе и Морис, които останаха на брега да чакат отплаването.
	В пет часа започна да расте налягането в котела на куриерския кораб, чийто комин бълваше кълба чер дим. Скоро морето щеше да се успокои и щом се почувствуваше отливът, „Санта Фе“ щеше да вдигне котва.
	В шест без четвърт капитанът заповяда да се завърти руданът* и да се уравновеси налягането в машината. Излишната пара изскачаше през предпазната клапа.
	[* Рудан — макара за навиване котвата на кораб. Б.пр.]
	Помощник-капитанът следеше маневрата от носа на кораба; скоро котвата бе измъкната и прибрана.
	„Санта Фе“ потегли, приветствуван от прощалните възгласи на тримата пазачи. И каквото и да мислеше Васкес, другарите му гледаха не без вълнение отдалечаването на куриерския кораб; офицерите и екипажът също се вълнуваха дълбоко от мисълта, че оставяха тази тройка на тоя остров в крайната точка на Америка.
	„Санта Фе“ се движеше с умерена скорост покрай брега, който обграждаше залива Елгор от северозапад. Нямаше още осем часа, когато корабът излезе в открито море. Като мина нос Сан Хуан, той заплава с пълна пара, оставяйки пролива на запад. А когато се стъмни, светлината на Фара на края на света се виждаше на хоризонта като далечна звездица.


>	Глава II
>	Остров Естадос

	Остров Естадос, наричан още Земя на щатите, е разположен в югоизточния край на новия континент. Той е последният и най-източен къс от Магелановия архипелаг, който конвулсиите на вулканичната епоха са запокитили в този район на петдесет и петия паралел, на по-малко от седем градуса от южния полярен кръг. Плискан от водите на двата океана, той е място за престой на корабите, които преминават от единия в другия океан от североизток или от югозапад, след като заобиколят нос Хорн.
	Проливът Льомер, открит през XVII век от холандския мореплавател със същото име, дели остров Естадос от Огнена земя, която е на 25–30 километра от него. Той предлага на корабите по-къс и по-лек път, избавяйки ги от страшните вълни, които бият бреговете на остров Естадос. На изток около десет мили* от нос Сан Антонио до нос Кемпе проливът върви все покрай острова и параходите и платноходите там са по-малко изложени на опасност, отколкото ако биха минали южно от острова.
	[* Около 19 километра. Б.а.]
	Остров Естадос е дълъг тридесет и девет мили от запад към изток — от нос Сан Бартоломе до нос Сан Хуан — и широк единайсет — от нос Колнет до нос Уебстър.
	Брегът на остров Естадос е силно разчленен. Той представлява низ от големи и малки заливи, влизането в които е понякога затруднено от вериги островчета и рифове. Затова много корабокрушения са станали край тия брегове, тук преградени от стръмни скали, там поръбени от огромни камъни, в които дори при тихо време морето се разбива с неописуема ярост.
	Островът беше необитаван, но може и да се живее на него, поне през хубавия сезон, т.е. през четирите месеца ноември, декември, януари и февруари, които представляват лятото на тази южна ширина. Дори стадата биха намерили достатъчна паша по обширните равнини, които се простират във вътрешността, по-специално в областта, разположена на изток от Порт Пери, между нос Конуей и нос Уебстър. Когато дебелата снежна покривка се стопи под лъчите на антарктическото слънце, тревата се раззеленява бързо, а почвата запазва чак до зимата благотворната си влага. Преживните животни, пригодени към условията около Магелановия пролив, добре биха живели из тоя край. Но когато настъпят студовете, стадата трябва да се отвеждат в местности с по-мек климат — в Патагония и дори на Огнена земя.
	Тук се срещат впрочем в диво състояние и няколко двойки гуанако, вид лами, твърде груби по външност, чието месо обаче става много вкусно, когато се изпече или изпържи, както трябва. Тези животни не умират от глад през дългата зима, защото умеят да намират под снега корени и мъхове, с които засищат стомаха си.
	От двете страни в средата на острова се простират равнини, няколко горички разперват мършави клони и краткотрайни листа, по-скоро жълтеникави, отколкото зелени. Това е главно антарктически бук със стъбло, достигащо понякога до шейсетина стъпки височина, което се разклонява хоризонтално, после — много коравият кисел трън и растението гаултерия, близко по свойства до ванилията.
	В действителност тези равнини и гори не заемат дори и една четвърт от повърхността на остров Естадос. Останалото е само каменисти плата, където преобладава кварцът, дълбоки проломи, дълги вериги от каменни блокове, пръснати тук в резултат от много отдавнашни изригвания, защото сега напразно бихте търсили в тази част на Огнена земя или около Магелановия пролив кратери на угаснали вулкани. Към центъра на острова просторните равнини придобиват облика на степи; през осемте зимни месеца никаква издигнатинка тук не нарушава еднообразната снежна покривка. В западна посока обаче релефът на острова постепенно се нагъва, крайбрежните скали стават по-високи и по-стръмни. Тук се извисяват мрачни конусовидни грамади и заострени върхове, чиято височина достига понякога до три хиляди стъпки над морското равнище; от тях погледът може да обгърне целия остров. Това са последните звена на тази колосална Андска верига, която се е проснала от север на юг като исполински гръбнак на новия континент.
	Естествено, при такива климатични условия, под пронизващия порив на страшни урагани, флората на острова е сведена до оскъдни видове, които едва се аклиматизират около Магелановия пролив или на Фолклъндските острови, отстоящи на около сто морски мили от бреговете на Огнена земя. Това са чехълче, зановец, див анасон, метлица, великденче, анемично коило. Под сянката на горите, сред тревите на ливадите тези бледи цветенца показват венчета, които увяхват почти веднага, щом се разтворят. В подножието на крайбрежните скали, по склоновете им, където се задържа малко хумус, естественикът все още може да намери тук-там мъх, а под дърветата — ядивни корени, например на един вид азалия, използувани от патагонците вместо хляб, но, общо взето, слабо хранителни.
	Напразно бихте търсили на повърхността на остров Естадос постоянен воден източник. Нито река, нито поток не извира от каменистата почва. Но снегът, натрупан на дебели пластове, се задържа тук осем месеца от годината, а през топлия — по-право не толкова студения — сезон се топи под полегатите слънчеви лъчи и поддържа постоянна влага. Тогава на места се появяват вирове и езерца, в които се запазва вода от първите мразове. Така че в момента, когато започва настоящият разказ, от близките до фара възвишения се стичаха водни маси, които образуваха водопади и се вливаха в Елгорския залив или в заливчето Сан Хуан.
	Но в замяна на това, че фауната и флората са слабо представени на този остров, цялото крайбрежие гъмжи от риба. Ето защо, въпреки сериозните опасности, на които са изложени плавателните им съдове, когато преминават пролива Льомер, жителите на Огнена земя понякога идват тук на богат улов. Тукашните видове са много разнообразни — моруна, шперлинг, михалца, тон, златна рибка, попче, кефал. Много кораби биха могли да намерят дори условия за морски риболов, защото по това време на годината китове, кашалоти, а също тюлени и моржове охотно посещават тия места. Тези морски животни биват така безогледно преследвани, че сега търсят убежище в антарктическите морета, където обаче ловът им е съпроводен с опасности и трудности.
	Естествено, цялото крайбрежие на острова, по което се редуват ту песъчливи брегове, ту заливчета, ту подводни скали, гъмжи от миди и раковини, двучерупчести и други, стриди, охлюви, мекотели, а между подводните камъни се провират хиляди ракообразни.
	Що се отнася до хвъркатите, те са представени в изобилие от лебедовобелите албатроси, бекасините, дъждосвирците, бекасите, морските ластовици, кресливите чайки, оглушителните гларуси.
	Все пак от това описание не следва, че остров Естадос е в състояние да възбуди апетитите на Чили или на Република Аржентина. Общо взето, той представлява огромна, почти необитаема скала. А кому принадлежеше по времето, когато започва тази история?… Може да се каже само, че беше част от Магелановия архипелаг, тогава притежаван общо от двете републики в южния край на американския континент*.
	[* От 1881 г., когато стана разделянето на този архипелаг, остров Естадос принадлежи на Република Аржентина. Б.а.]
	През хубавия сезон жителите на Огнена земя и Патагония, принудени от някоя буря да потърсят убежище, се отбиват понякога на острова. Повечето от търговските кораби обаче предпочитат да минат през Магелановия пролив, очертан извънредно точно на морските карти, по който благодарение на развитието на параходството могат да се движат безопасно, независимо дали идват от изток или от запад, за да преминат от единия в другия океан. Само кораби, които се готвят да заобиколят нос Хорн, се решават да се приближат до остров Естадос.
	Тук му е мястото да отбележим, че Република Аржентина прояви похвална инициатива, като построи този фар на края на света, за което народите трябва да й бъдат благодарни. Действително дотогава никаква светлина не озаряваше тези краища — от входа на Магелановия пролив при нос Вирхенес в Атлантическия океан до изхода му при нос Пилар в Тихия океан. Фарът на остров Естадос щеше да направи безспорна услуга на корабоплаването из тия опасни места. Дори на нос Хорн нямаше фар, който би могъл да предотврати много катастрофи, осигурявайки на корабите, идващи от Тихия океан, по-безопасно навлизане в пролива Льомер.
	{img:farat_013.jpg}
	Затова аржентинското правителство реши да построи този нов фар в дъното на залива Елгор. След едногодишна добра работа той бе открит тоя ден — 9 декември 1859 г.
	На сто и петдесет метра от дъното на залива почвата образуваше възвишение с четиристотин-петстотин квадратни метра площ и около тридесет-четиридесет метра височина. Една каменна стена опасваше тази площадка, тази скалиста тераса, която служеше за основа на кулата на фара.
	Тази кула се издигаше в средата на площадката, над ансамбъла от пристройки, жилищни помещения и складове.
	Пристройките включваха: първо, стаята за пазачите, мебелирана с легла, шкафове, маси, столове и отоплявана от печка за въглища, чийто кюнец извеждаше пушека през покрива; второ, общата зала, която служеше и за трапезария, също с печка, маса в средата, висящи лампи, стенни долапи, в които се съхраняваха различни уреди като далекоглед, барометър, термометър, а също и запасни лампи за фенера в случай на авария, и на края един часовник с махало, окачен на страничната стена; трето, складовете, където се пазеха хранителни припаси за една година, макар че снабдяването и смяната на пазачите щеше да се извършва на всеки три месеца: различни консерви, солено месо, сланина, сушени зеленчуци, морски сухар, чай, кафе, захар, бурета с уиски и джибровица, някои най-обикновени медикаменти; четвърто, складът с маслото, необходимо за гориво на лампите на фара; пето, складът, където бяха струпани отоплителни материали за нуждите на пазачите през цялото времетраене на антарктическата зима. Такъв беше ансамбълът от постройки, разположени в кръг на площадката.
	Кулата беше изключително здрава, построена от материали, взети от самия остров. Много яките камъни, скрепени с железни болтове, подредени с голяма точност и вкопчани един в друг със скоби, образуваха стена, способна да устои на силните бури, на страшните урагани, които се развихрят тъй често по тази далечна граница между двата най-обширни океана на земята. Право бе казал Васкес, че вятърът няма да отнесе тази кула. Той и другарите му щяха да поддържат огъня на този факел и да се грижат добре за него въпреки вихрите на Магелановия пролив.
	Кулата беше висока тридесет и два метра и като се прибави височината на площадката, светилото се намираше на двеста двайсет и три стъпки над морското равнище. Значи, щеше да се забелязва на петнайсет мили в открито море — разстояние, което достига зрителният лъч от тази височина. Но в действителност обсегът му беше само десет мили*. По това време още не можеше да става въпрос за фарове, работещи с газ или с електричество. Впрочем на този отдалечен остров, който трудно поддържаше връзка с най-близките населени райони, беше нужна най-проста система, изискваща минимум поправки. Затова бяха избрали осветлението с масло, съчетано с най-новите постижения на тогавашната наука и индустрия.
	[* Около 19 км. Б.а.]
	Така че видимостта до десет мили беше достатъчна. Корабите, идващи от североизток, изток и югоизток, имаха широко поле за маневриране, за да минат през пролива Льомер или да заобиколят острова от юг. Всякакви опасности щяха да бъдат избягнати, ако се спазваха точно напътствията, обнародвани от морските власти: в първия случай фарът да се намира на юг-югозапад от кораба, а във втория — на север-североизток. При това нос Сан Хуан трябва да остане отляво, а пясъчните коси Севръл и Фалоуз — отдясно, и то корабът да извърши всички тези еволюции навреме, за да не бъде тласнат от вятъра и теченията към брега.
	Освен това в много редки случаи, когато стане нужда някой кораб да се приюти в залива Елгор, той ще има възможност, държейки курс към фара, да стигне удобно за закотвяне място. Така че на връщане „Санта Фе“ лесно ще може да влезе в малкото естествено пристанище дори нощем. Тъй като разстоянието от дъното на залива до нос Сан Хуан беше около три мили, а обсегът на фара — десет мили.
	Едно време фаровете бяха снабдени с параболични огледала, които имат този сериозен недостатък, че поглъщат най-малко половината от произвежданата светлина. Но прогресът си е казал думата и тук, както и във всички други области. По онова време се използуваха вече диоптрични огледала, благодарение на които се губи само малка част от силата на лампите.
	Естествено, Фарът на края на света беше с неподвижен фенер. Нямаше опасност капитанът на някой кораб да го вземе за друго светило, защото липсваше такова по тия места, дори както казахме вече, на нос Хорн. Ето защо не бе сметнато за необходимо да се използува променлива светлина; така става излишен всякакъв деликатен механизъм, който трудно би се поправял на този остров, обитаван само от тримата пазачи.
	Затова фенерът беше снабден с лампи с двойно охлаждане и концентрични фитили. Техният пламък при малък обем дава силна светлина, която може да се съсредоточи почти във фокуса на лещите. Маслото се подава в изобилие от система, подобна на Карселовата. Що се отнася до диоптричния апарат, разположен във вътрешността на фенера, той представлява цяла система лещи, състояща се от едно централно стъкло с обикновена форма, заобиколено от редица пръстени със средна дебелина и с такъв профил, че всички имат един и същ фокус. Благодарение на това цилиндричният сноп от успоредни лъчи, който се образува зад системата от лещи, се предава навън при условия на максимална видимост. Напущайки острова при доста ясно време, командирът на куриерския кораб можа действително да се убеди, че апаратурата и работата на фара са безупречни.
	Естествено добрата работа зависеше единствено от точността и бдителността на пазачите. При условие, че поддържаха лампите в отлично състояние, че се грижеха да сменят редовно фитилите, че следяха подаването на масло в необходимото количество, че регулираха добре тегленето, като удължаваха или скъсяваха муфите на заобикалящите ги стъкла, че палеха и гасяха фара при залез и при изгрев, че винаги поддържаха щателен надзор, този фар щеше да бъде от максимална полза за корабоплаването в тия далечни краища на Атлантическия океан. Впрочем не можеше и да има съмнение в усърдието и старателността на Васкес и двамата му другари. Определени след прецизен подбор измежду голям брой кандидати, и тримата бяха проявили в предишната си работа добросъвестност, смелост и издръжливост.
	Не е излишно да повторим, че безопасността на тримата пазачи изглеждаше гарантирана, колкото и изолиран да беше остров Естадос.
	Неколцината жители на Огнена земя и Патагония, които се прехвърляха понякога тук през хубавия сезон, не се застояваха дълго, пък и тези бедни хорица са съвсем безобидни. След като свършат риболова, те бързат да прекосят отново пролива Льомер и да се върнат на бреговете на Огнена земя или на островите от архипелага. Не бе имало случай да се забележи присъствието на други чуждоземци.
	Все пак бяха взети всички предпазни мерки, в случай че в залива Елгор дойдеха подозрителни хора. Пристройките се затваряха със здрави врати, които се заключваха отвътре, а на прозорците на складовете и жилищните помещения имаше неразбиваеми решетки. Освен това Васкес, Морис и Фелипе разполагаха с карабини, револвери и достатъчно количество муниции.
	И най-после, в дъното на коридора, който завършваше в подножието на кулата, имаше желязна врата, която не можеше да се счупи или изкърти. Ако пък някой пожелаеше да проникне във вътрешността на кулата по някакъв друг начин, не можеше да стори това нито през тесните амбразури на стълбата, защитени с яки решетки, нито през горната тераса на фенера, до която се стигаше само с катерене по жицата на гръмоотвода.
	Ето така, благодарение на грижите на правителството на Република Аржентина, на остров Естадос току-що бе завършено благополучно едно важно начинание.


>	Глава III
>	Тримата пазачи

	По това време на годината — от ноември до март — корабоплаването в района на Магелановия пролив е най-оживено. Морето там е винаги бурно. И макар че нищо не е в състояние да спре и да усмири огромните талази, прииждащи от двата океана, атмосферните условия тогава са по-нормални и вихрите, които бушуват чак до антарктическите области, бързо отминават. През този по-спокоен сезон параходите и платноходите по-охотно заобикалят нос Хорн. И все пак корабите, които минават все по-рядко през пролива Льомер или южно от остров Естадос, не могат да нарушат еднообразието на дългите дни по това време на годината. Впоследствие обаче развитието на параходството и усъвършенствуването на морските карти направиха Магелановия пролив по-безопасен, а и пътят оттам е и по-къс, и по-лесен.
	При все това пазачите, обикновено бивши моряци или рибари, свикнали на такава работа, не страдат особено от еднообразието, присъщо на живота по фаровете. Те не броят дните и часовете; винаги намират с какво да се занимават и развличат. Впрочем работата им е само да поддържат осветлението от залез до изгрев слънце. Васкес и другарите му имаха нареждане да следят внимателно подстъпите към залива Елгор, да ходят по няколко пъти седмично до нос Сан Хуан, да наблюдават източния бряг чак до косата Севръл, но никога да не се отдалечават повече от три-четири мили от фара. Те трябваше да поддържат „дневника на фара“, да отбелязват в него всичко, което ставаше, минаването на платноходи и параходи, тяхната националност, името им, височината на приливите, посоката и силата на вятъра, промените във времето, продължителността на дъждовете, честотата на ураганите, покачването и спадането на барометъра, сведения за температурата и други явления, благодарение на които ще може да се състави метеорологична карта на тези места.
	Васкес, по произход аржентинец като Фелипе и Морис, трябваше да изпълнява на остров Естадос длъжността главен пазач на фара. Тогава той беше на четиридесет и седем години. Як, с желязно здраве, необикновено издръжлив, както подобава на моряк, който е прекосявал много пъти почти всички сто и осемдесет паралела, решителен, енергичен, свикнал на опасности, неведнъж, когато животът му висеше на косъм, той бе успявал да се измъкне здрав и читав. Избрали го бяха за началник на смяна не само поради възрастта му, но и за твърдия характер, който вдъхваше пълно доверие. Стигнал във военния флот на републиката подофицерски чин, той бе напуснал службата си там, уважаван от всички. Затова, когато подаде молба за тази длъжност на остров Естадос, морските власти никак не се поколебаха да му я поверят.
	Фелипе и Морис също бяха моряци: първият — на четиридесет, вторият — на тридесет и седем години. Васкес, който отдавна познаваше семействата им, ги бе препоръчал на правителството. Фелипе беше като него ерген. От тримата само Морис беше семеен, без деца; жена му, с която щеше да се види отново след три месеца, работеше в пристанището на Буенос Айрес при една собственица на мебелирани стаи, които даваше под наем.
	Когато свършеха трите месеца, „Санта Фе“ щеше да докара на остров Естадос трима други пазачи и да вземе обратно Васкес, Фелипе и Морис, които три месеца по-късно щяха да дойдат да ги сменят наново.
	Следващата им смяна се падаше през юни, юли и август, т.е. към средата на зимата. Значи, след първия престой, когато времето нямаше да им създаде много трудности, повторното им завръщане на острова можеше да ги подложи на сериозни изпитания. Но както може да се предполага, това ни най-малко не ги плашеше. Васкес и другарите му вече ще са почти свикнали на климата, така че ще могат да издържат на студа, бурите и всички буйства на суровото антарктическо време.
	От тоя ден, 10 декември, работата потече нормално. Всяка нощ лампите светеха под наблюдението на един от пазачите, който стоеше на пост в дежурната стая, докато другите двама почиваха в жилищното помещение. Денем преглеждаха различните уреди, почистваха ги, при нужда им сменяха фитилите и ги подготвяха да хвърлят при залез мощните си лъчи.
	От време на време, съгласно служебните инструкции, Васкес и другарите му слизаха по залива Елгор чак до морето, било пеш, като вървяха по единия или другия бряг, било с баркаса*, оставен на разположение на пазачите. Този баркас с предна мачта и триъгълно платно беше приютен в едно малко заливче, където нямаше от какво да се страхува, тъй като високите крайбрежни скали го предпазваха от източните ветрове, които единствени представляваха опасност тук.
	[* Баркас — голяма лодка. Б.пр.]
	От само себе си се разбира, че когато Васкес, Фелипе и Морис правеха обиколките си в залива или из околностите на фара, един от тях винаги оставаше на пост в горната галерия на фара. Действително можеше да се случи някой кораб да мине край остров Естадос и да поиска да сигнализира. Затова се налагаше един от пазачите да стои неотлъчно на пост. От площадката се виждаше морето само на изток и североизток. В другите посоки крайбрежните скали позволяваха видимост само на няколкостотин метра от фара. Ето защо трябваше постоянно да има човек в дежурната стая, който да може да установява връзка с корабите.
	През първите дни след отплаването на куриерския кораб не бе отбелязано никакво произшествие. Времето оставаше хубаво, температурата беше доста висока. Термометърът показваше понякога десет градуса над нулата по Целзий. Обикновено между изгрев и залез откъм морето идеше лек бриз, ала вечер вятърът започваше да духа откъм сушата, т.е. от северозапад, където бяха обширните равнини на Патагония и Огнена земя. Обаче няколко часа валя дъжд и понеже горещината се засилваше, трябваше да се очакват скорошни бури, които можеха да променят атмосферните условия.
	Под въздействието на животворните слънчеви лъчи тук-там започна да се появява и растителност. Съседната на площадката поляна, смъкнала бялото наметало на зимата, излагаше на показ бледозеления си килим. Антарктическата букова гора предлагаше дори удоволствието да се изтегнеш под новоразлистените й клони. Набъбналият от придошлите води поток се спущаше по препълненото си корито чак до заливчето. В подножието на дърветата и по склоновете на скалите отново се показваха мъхове и лишеи, а също и билки — толкова целебни при скорбутни заболявания. В края на краищата, ако и да не беше пролет — тази красива дума не се употребява около Магелановия пролив, — все пак това бе лято, което в най-южния край на американския континент щеше да властвува още няколко седмици.
	Денят свършваше, но още не беше време да запалят фара, затова Васкес, Фелипе и Морис седнаха на кръглата тераса, която обграждаше фенера, бъбреха по навик и както винаги, главният пазач направляваше и поддържаше разговора.
	— И тъй, момчета — каза той, след като грижливо напълни лулата си, пример, който бе последван от другите двама, — започвате ли да свиквате с новия живот?
	— Разбира се, Васкес — отговори Фелипе. — За толкова малко време човек не може да почувствува нито голямо отегчение, нито голяма умора.
	— Така е — добави Морис, — но мисля, че трите ни месеца ще минат неусетно.
	— Да, мое момче, ще прелетят като платноходка, понесена от вятъра!
	— Ако става дума за кораби — забеляза Фелипе, — днес не сме видели нито един на хоризонта…
	— И това ще стане, Фелипе, и това ще стане — отвърна Васкес, слагайки ръка като фуния пред очите си, сякаш да си направи далекоглед. — Струва ли си трудът да се построи този хубав фар на остров Естадос, фар, който пръска светлината си на десет мили в морето, ако никой кораб не се възползува от него.
	— Впрочем той, нашият фар, е съвсем нов — забеляза Морис.
	— Право казваш, момче! — възкликна Васкес. — И трябва да мине време, докато капитаните разберат, че сега този бряг е осветен. Узнаят ли това, няма да се подвоумят да се приближат и да минат през пролива, което ще бъде от голяма полза за плаването им! Но не е достатъчно да знаеш, че има фар, трябва също да бъдеш сигурен, че е винаги запален, от залез слънце до зори.
	— Ще разберат това — забеляза Фелипе — едва когато „Санта Фе“ се върне в Буенос Айрес.
	— Точно така, момче — заяви Васкес, — и когато се обнародва докладът на капитан Лафаяте, властите ще побързат да го разпространят във всички морски флоти. Но повечето мореплаватели сигурно вече знаят какво е направено тук.
	— Ала „Санта Фе“ отплава само преди пет дни — подзе отново Морис, — а пътуването му ще трае…
	— Според мен — прекъсна го Васкес — ще трае не повече от една седмица още! Времето е хубаво, морето — спокойно, вятърът — попътен… Вятърът издува денонощно всички платна на куриерския кораб, а като се има пред вид и машината му, навярно развива не по-малко от девет-десет възла.
	— В момента — каза Фелипе — той трябва да е излязъл от Магелановия пролив и да е изминал петнайсетина мили покрай нос Вирхенес.
	— Положително, мое момче — потвърди Васкес. — Сега той се носи край патагонския бряг и може би по-бързо от конете на патагонците… Само бог знае дали в тая страна хора и животни не умеят да препускат като първокласна фрегата при попътен вятър!
	Естествено, споменът за „Санта Фе“ беше още пресен в душата на тези славни хора. Та нали той бе като къс от родината, напуснал ги преди малко, за да се върне пак при тях? Те щяха да го следват мислено до края на пътуването му.
	— Добър улов ли имаше днес?… — подзе отново Васкес, обръщайки се към Фелипе.
	— Доста добър, Васкес, улових с въдица няколко дузини попчета, а с ръка — един рак, тежък над килограм, който се промъкваше между камъните.
	— Отлично — отвърна Васкес — и не бой се, че може да изтребиш всичко живо в залива!… Рибите, както се казва, колкото повече ги ловиш, толкова повече се въдят, а с тях ще можем да пестим запасите си от сушено месо и солена сланина!… Колкото до зеленчуците…
	— Аз — съобщи Морис — се спуснах чак до буковата гора. Там изрових някой и друг корен и ще ви сготвя чудно ядене с тях, както съм виждал от готвача на куриерския кораб, който разбира от тия работи!
	— Ще бъде добре дошло — заяви Васкес, — защото е за предпочитане и пред най-хубавите консерви!… Нищо не може да замени пресния дивеч, прясната риба и пресния зеленчук!
	— Ех — въздъхна Фелипе, — да имаше как да ни дойдат от вътрешността на острова няколко преживни животни… някоя двойка гуанако или нещо друго.
	— Не бих се отказал от филе или бут от гуанако — отвърна Васкес. — Стомахът би бил признателен за хубаво парче дивеч!… Така че покаже ли се дивеч, ще се постараем да го убием. Но внимавайте, момчета, като ходите на лов за едри или дребни гадини, не отивайте много далеч. Трябва да се придържаме към инструкциите и да се отдалечаваме от фара само за да следим какво става в Елгорския залив и в морето между нос Сан Хуан и косата Сан Диего.
	— Все пак — подзе Морис, който обичаше лова, — ако изскочи нещо хубаво на един пушечен изстрел разстояние…
	— На един пушечен изстрел, дори на два или три може — отговори Васкес. — Но както знаете, гуанакото е много диво по природа, за да общува с добра компания… имам пред вид нашата, затова не вярвам да видим дори чифт рога над скалите, към буковата гора или близо до площадката на фара!
	Действително, откакто бе започнал строежът, никакво животно не бе забелязвано в околностите на залива Елгор. Помощник-капитанът на „Санта Фе“, страстен ловец, неведнъж се опитва да преследва гуанако. Но макар че навлезе на шест мили във вътрешността, усилията му останаха напразни. Такъв едър дивеч не липсваше, но той стоеше на разстояние, поради което стрелбата беше невъзможна. Може би помощник-капитанът щеше да има повече късмет, ако през възвишенията и Порт Пери се бе прехвърлил в другия край на острова. Но там, в западната му част, се издигаха високи и стръмни върхове, минаването през които сигурно беше много трудно, ето защо нито той, нито някой друг от екипажа на „Санта Фе“ и не тръгна да изследва околностите на нос Сан Бартоломе.
	{img:farat_019.jpg}
	Вечерта на 16 срещу 17 декември, когато Морис изпълняваше дежурството от шест до десет часа, на шест или седем мили в морето на изток се появи светлинка. Очевидно беше сигнална светлина на кораб, първия, който бе видян във водите около острова от откриването на фара досега.
	Морис основателно помисли, че това може да заинтересува другарите му, които още не бяха заспали, и отиде да ги предупреди. Васкес и Фелипе веднага се качиха с него и с далекоглед пред очите застанаха на прозореца, който гледаше към изток.
	— Светлината е бяла — констатира Васкес.
	— Значи — рече Фелипе, — не е нито зелена, нито червена.
	Забележката беше правилна, защото зелени и червени светлини се поставят на левия и десния борд на кораба.
	— А тъй като тази е бяла — додаде Васкес, — значи, е окачена на предната мачта, което показва, че край острова се намира параход.
	По този въпрос нямаше никакво съмнение. Действително беше параход, който се приближаваше към нос Сан Хуан. Дали ще навлезе в пролива Льомер, или ще мине на юг? — се питаха пазачите.
	Затова в течение на половин час те следиха движението на приближаващия се параход и най-после определиха курса му.
	Оставяйки фара откъм левия си борд, на юг-югозапад, той се насочи право към пролива. Когато минаваше край заливчето Сан Хуан, се мярна червената му светлина, после изчезна бързо в мрака.
	— Ето първия кораб, видян от Фара на края на света! — възкликна Фелипе.
	— И няма да бъде последният! — увери го Васкес.
	На другата сутрин Фелипе забеляза на хоризонта голям платноход. Времето беше ясно, лекият югоизточен бриз бе разпръснал мъглите, благодарение на което корабът можеше да се наблюдава от по-малко от десет мили разстояние. Предизвестени, Васкес и Морис се качиха на терасата на фара. Забелязаният кораб се открояваше над последните крайбрежни скали, малко вдясно от залива Елгор, между пясъчните коси Сан Диего и Севръл.
	Този кораб плаваше бързо, при силен страничен вятър, вдигнал всички платна, със скорост не по-малка от дванайсет-тринайсет възла. Но тъй като се движеше право към остров Естадос, не можеше още да се каже със сигурност дали ще мине северно или южно от него.
	Като хора на морето, които винаги се интересуват от такива неща, Васкес, Фелипе и Морис обсъдиха този въпрос. Най-после прав излезе Морис, който твърдеше, че платноходът съвсем не възнамерява да влиза в пролива. Наистина, когато беше само на миля и половина от брега, той се обърна по-остро срещу вятъра, за да заобиколи нос Севръл. Беше голям тримачтов кораб с най-малко хиляда и осемстотин тона водоизместимост, подобен на американските клипери, чиято скорост е просто изумителна.
	— Да стане далекогледът ми на чадър — провикна се Васкес, — ако не е излязъл от корабостроителниците на Нова Англия!
	— Дали няма да ни сигнализира? — рече Морис.
	— Само ще изпълни дълга си — отвърна кратко главният пазач.
	Така и стана. Когато клиперът заобикаляше нос Севръл, на мачтата му се издигнаха няколко флагчета — сигнали, които Васкес разчете незабавно, след като провери в книгата, оставена в дежурната стая.
	Това беше „Монтанк“ от пристанището на Бостън, в щат Нова Англия, Съединени американски щати. Пазачите му отговориха, като издигнаха на върха на гръмоотвода аржентинското знаме, и не преставаха да следят кораба, докато върховете на мачтите му не изчезнаха зад възвишенията на нос Уебстър, на южния бряг на острова.
	— А сега — каза Васкес — добър път на „Монтанк“ и да го пази бог от лошо време край нос Хорн!
	През следващите дни морето остана почти пусто. Само от източната част на хоризонта се мярнаха едно-две платна.
	Корабите, които минаваха на десетина мили от остров Естадос, явно не бяха склонни да се приближат до американска земя. Според Васкес те сигурно бяха китоловни кораби, които се отправяха към ловните райони в антарктическата зона. Между другото забелязаха няколко големи делфина, които идваха от север. Те плуваха към Тихия океан, държейки се на почтително разстояние от косата Севръл.
	До 20 декември нямаше нищо за отбелязване, ако не се смятат метеорологичните наблюдения. Времето беше вече твърде променливо, вятърът духаше ту от североизток, ту от югоизток. Няколко пъти се изляха доста силни дъждове, понякога придружени от градушка, което показваше известна наситеност на атмосферата с електричество. Така че можеха да очакват бури, които са особено силни по това време на годината.
	Сутринта на 21-и, когато Фелипе се разхождаше по площадката и пушеше, му се стори, че към буковата гора се мярка някакво животно.
	След като го наблюдава няколко минути, той отиде в общата зала да вземе далекоглед.
	Фелипе лесно разпозна едно едро гуанако. Сега може би му се удаваше случай за добър улов.
	Васкес и Морис, които той повика, дотичаха от пристройката и се присъединиха към него на площадката.
	И тримата бяха на мнение, че трябва да почнат лов. Ако успееха да убият това гуанако, щяха да си осигурят допълнителен запас от прясно месо, което би разнообразило приятно обикновеното меню.
	Уговориха се така: Морис, въоръжен с една от карабините, ще тръгне от площадката и ще се опита неусетно да заобиколи животното, което стоеше неподвижно, и да го прогони към залива, където Фелипе ще го причаква.
	— Във всеки случай внимавайте много, момчета — предупреди Васкес. — Тези животни имат остър слух и тънко обоняние! Колкото и далеч да е Морис, това гуанако ще го усети и ще офейка толкова бързо, че няма да може нито да стреляте, нито да го заобиколите. В такъв случай го оставете да се измъкне, защото не бива да се отдалечавате… Разбрано ли е?…
	— Разбрано — отговори Морис.
	Васкес и Фелипе останаха на площадката и с помощта на далекогледа видяха, че гуанакото не е помръднало от мястото, където се бе показало първоначално. Вниманието им се насочи към Морис.
	Той крачеше към буковата гора. Там, под прикритието на дърветата, може би щеше да успее да стигне скалите, без да подплаши животното, да го издебне изотзад и да го подгони по посока на залива. Другарите му го следиха с очи, докато стигна гората и изчезна в нея.
	Изтече около половин час. Гуанакото стоеше все тъй неподвижно; Морис сигурно беше вече на пушечен изстрел от него. Така че Васкес и Фелипе чакаха да чуят гърмеж и животното да падне, сериозно или леко ранено, или да побегне с всички сили.
	Обаче изстрел не се чу и за голямо учудване на Васкес и Фелипе гуанакото, вместо да хукне, се просна на камъните с изпънати крака и отпуснато тяло, сякаш нямаше вече сили да се държи.
	Почти веднага се появи Морис, който бе успял да се промъкне зад скалите, и се впусна към гуанакото, което не мърдаше; наведе се над него, опипа го с ръка и отново се изправи рязко.
	После, като се обърна към площадката, направи движение с ръка, в смисъла на което не можеше да има съмнение. Явно молеше другарите си да дойдат колкото се може по-скоро при него.
	— Има нещо странно — каза Васкес. — Ела, Фелипе.
	И като слязоха от площадката на фара, двамата се затичаха към буковата гора.
	Пътят дотам не им отне повече от десет минути.
	— Е, как е… гуанакото?… — запита Васкес.
	— Ето го — отговори Морис, сочейки животното, проснато в нозете му.
	— Умряло ли е? — попита Фелипе.
	— Умряло — отвърна Морис.
	— Сигурно от старост? — извика Васкес.
	— Не… от рана!
	— Рана! Значи, е ранено?
	— Да… от куршум в хълбока!
	— Куршум!… — повтори Васкес.
	Нямаше никакво съмнение. След като е било улучено от куршум и се е влачило до това място, гуанакото е паднало тук мъртво.
	— Значи, на острова има ловци? — промърмори Васкес.
	Неподвижен и замислен, той хвърли неспокоен поглед наоколо.


>	Глава IV
>	Бандата на Конгре

	Ако Васкес, Фелипе и Морис се бяха пренесли в западния край на остров Естадос, те щяха да видят колко се различаваше този бряг от оня, който се простираше между нос Сан Хуан и косата Севръл. Тук имаше само скали, които се издигаха до двеста стъпки височина, повечето отсечени и отвесни, спускащи се под дълбоката вода, непрестанно блъскани от силен прибой дори в тихо време.
	Пред тези голи канари, чиито пукнатини, цепки и пролуки приютяваха безброй морски птици, се открояваха множество подводни скали, някои от които, както се виждаше при отлив, стигаха до две мили навътре в морето. Между тях лъкатушеха тесни канали, непроходими проломи, през които можеха да се промъкнат само леки лодки. Тук-там — плажове, пясъчни килими, по които вирееха кичури мършава морска растителност и бяха пръснати раковини, смазани от тежестта на вълните при прилив. В тези скали имаше кухини — дълбоки пещери, сухи, мрачни, с тесни отвори, вътрешността на които не беше нито помитана от бурите, нито заливана от вълните дори в страшното време на равноденствието. В тях можеше да се проникне, като се мине по каменисти пътеки, по каменопади, които силните приливи разместваха понякога. По стръмни, трудно проходими урви може да се покатериш на билото, но за да стигнеш централното плато на острова, трябва да превалиш хребети, високи над деветстотин метра, а и разстоянието дотам е не по-малко от петнайсетина мили. Изобщо дивият, пустинен вид ставаше по-подчертан от тази страна, отколкото към противоположния бряг, където се откриваше заливът Елгор.
	Макар че възвишенията на Огнена земя и Магелановия архипелаг отчасти предпазват западната част на остров Естадос от северозападните ветрове, морето тук вилнее с не по-малка ярост, отколкото край нос Сан Хуан и пясъчните коси Сан Диего и Севръл. Така че освен фара, построен откъм Атлантическия океан, не би бил излишен и друг откъм Тихия океан за корабите, които, след като заобиколят нос Хорн, се устремяват към пролива Льомер. Може би чилийското правителство си запазваше правото някой ден да последва примера на Република Аржентина.
	Във всеки случай, ако строежът бе започнал едновременно от двата края на остров Естадос, това щеше сериозно да затрудни положението на една шайка грабители, подслонили се в съседство с нос Сан Бартоломе.
	Много години преди това тези злосторници се бяха настанили при входа на залива Елгор. Те бяха открили там една дълбока пещера, издълбана в крайбрежните скали, която им предлагаше сигурно убежище, а тъй като никакъв кораб никога не се отбиваше на остров Естадос, се намираха там в пълна безопасност.
	Тези хора, на брой цяла дузина, имаха за главатар един субект на име Конгре, а негов помощник беше някой си Карканте.
	Това беше просто сбирщина от хора, родом от Южна Америка. Петима от тях бяха по народност аржентинци или чилийци, а останалите — по всяка вероятност коренни жители на Огнена земя, завербувани от Конгре и прекосили пролива Льомер, за да се присъединят към бандата на този остров, който впрочем отдавна познаваха, тъй като през хубавия сезон идваха тук на риболов.
	За Карканте се знаеше само, че е чилиец, но трудно би могло да се каже в кой град или село на републиката се е родил, нито към коя фамилия принадлежи. На възраст между тридесет и пет и четиридесет години, със среден ръст, доста мършав, но изтъкан целия от нерви и мускули и поради това надарен с изключителна сила, прикрит по характер, лицемер по душа, той никога не би се поколебал да извърши кражба или убийство.
	Колкото до главатаря на бандата, никой нищо не знаеше за неговото минало. За народността си изобщо не бе обелвал дума. Не знаеха дори Конгре ли се казваше наистина. Едно беше сигурно: това име е твърде разпространено сред туземците от Магелановия архипелаг и Огнена земя. При плаването си с „Астролабия“ и с „Неуморни“ капитан Дюмон д’Юрвил*, отбивайки се в залива Пекет на Магелановия пролив, приел на борда си един патагонец със същото име. Но Конгре едва ли произхождаше от Патагония. Липсваше му типичното за хората от тоя край стеснено горе и широко в долната си част лице, тясно и полегато чело, удължени очи, сплескан нос, обикновено висок ръст. Освен това на физиономията му съвсем не беше изписано онова благо изражение, което се среща у повечето представители на тези племена.
	[* Дюмон д’Юрвил (1780–1842) — френски мореплавател, обиколил света и стигнал антарктическите области. Б.пр.]
	Конгре беше по темперамент колкото буен, толкова и енергичен. Това личеше ясно по суровите му черти, зле прикрити от гъста брада, която вече побеляваше, макар и да нямаше повече от четиридесетина години. Той беше истински разбойник, страшен злодей, омърсен от какви ли не престъпления; и не би могъл да намери друго убежище, освен този пуст остров, на който му беше известно само крайбрежието.
	Но как преживяваха Конгре и другарите му, откакто бяха дошли да потърсят убежище тук? Ще обясним накратко това.
	Когато Конгре и съучастникът му Карканте поради престъпления, за които заслужаваха бесилка или гарота*, избягаха от Пунта Аренас, главното пристанище в Магелановия пролив, те стигнаха Огнена земя, където трудно можеха да ги преследват. Живеейки тук сред туземците, те научиха от тях, че около остров Естадос, неосветяван още от Фара на края на света, често стават корабокрушения. Навярно тези острови бяха осеяни с всевъзможни отломки, някои от които положително имаха голяма стойност. Тогава на Конгре и на Карканте им хрумна да организират банда от грабители на корабни останки. Към тях се присъединиха двама-трима бандити, срещнати на Огнена земя, и още цяла дузина патагонци, не по-добра стока от тях. Една туземна ладия ги пренесе оттатък пролива Льомер. Но при все че Конгре и Карканте бяха опитни моряци, дълго време плавали из опасните райони на Тихия океан, те не можаха да избягнат катастрофата. Внезапен порив на вятъра ги отнесе на изток, а силно развълнуваното море разби лодката им в скалите на нос Колнет точно когато се мъчеха да се приютят в спокойните води на Порт Пери.
	[* Гарота — обръч, затяган с винт, използуван за изтезания или смъртно наказание чрез задушаване. Б.пр.]
	Тогава те се добраха пеш до залива Елгор. И надеждите им не останаха излъгани. Песъчливите брегове между нос Сан Хуан и косата Севръл бяха осеяни с отломки от отдавнашни или отскорошни корабокрушения, непокътнати още вързопи, сандъци с провизии, които можеха да осигурят изхранването на бандата за няколко месеца, оръжие, револвери и пушки, които лесно можеха да станат отново годни за употреба, добре запазени муниции в метални кутии, кюлчета злато и сребро с голяма стойност от богатите товари на австралийски кораби, мебели, обковка за кораби, дъски, всевъзможни греди, тук-там останки от скелети, но нито един човек, оцелял от тези морски катастрофи.
	Впрочем този опасен остров Естадос беше добре известен на мореплавателите. Всеки кораб, който бурята тласкаше към този бряг, неминуемо загиваше там с екипажа и товара си.
	Конгре и другарите му се настаниха не в дъното на залива, а при входа му. Така по` прилягаше на плановете им, в смисъл че оттам можеха да наблюдават нос Сан Хуан. Случайно Конгре намери една пещера, чийто отвор беше закрит от гъста морска растителност — разни водорасли, достатъчно просторна да подслони цялата шайка. Скалите по северния бряг на залива я защищаваха от морски ветрове. Там пренесоха всичко, награбено от корабокрушенията, което можеше да послужи за обзавеждането й, легла, завивки, дрехи, а също и голямо количество месни консерви, сандъци със сухари, бурета с ракия и вино. Втора пещера, съседна на първата, служеше за складиране на особено ценните трофеи — злато, сребро, скъпоценни накити, намерени по песъчливите брегове. Ако по-късно Конгре успееше да сложи ръка на някой кораб, коварно примамен в залива, той щеше да го натовари с цялата тази плячка и да се оттегли на ония тихоокеански острови, където бе вършил първите си пиратски подвизи.
	Такъв случай не бе се явил досега, затова злосторниците не бяха успели да напуснат остров Естадос. В замяна на това в течение на две години богатството им не преставаше да расте. През това време станаха нови корабокрушения, от които извлякоха голяма полза. И дори по примера на грабителите на корабни останки по някои опасни брегове на Стария и Новия свят често самите те предизвикваха тези катастрофи. Нощем, когато беснееха източните ветрове и някой кораб се явеше край острова, те го примамваха с огньове, запалени по посока на рифовете, и ако по изключение някой от тези корабокрушенци успееше да се спаси от вълните, тутакси го убиваха. Такава беше престъпната дейност на тези разбойници, чието съществуване дори никой не подозираше.
	Обаче бандата продължаваше да бъде пленница на острова. Наистина Конгре успя да предизвика гибелта на няколко кораба, но не и да ги примами в залива Елгор така, че да се опита да ги завладее. От друга страна, нито един кораб не дойде по собствена воля да се приюти в дъното на залива, слабо познат на капитаните, пък и екипажът му лесно щеше да се справи с петнайсетина бандити. Времето течеше, а пещерата вече пращеше от ценна плячка. Можем да си представим нетърпението, яростта на Конгре и хората му. Това беше вечната тема за разговор между Карканте и неговия началник.
	— „Заседнали“ на този остров като кораб на брега! — повтаряше той. — И то когато можем да заминем с товар на стойност над сто хиляди пиастри!…
	— Да — отговаряше Конгре, — трябва да заминем на всяка цена!
	— Но кога и как? — запитваше Карканте. И този въпрос оставаше винаги без отговор.
	— Рано или късно припасите ни ще свършат — повтаряше Карканте. — От риболов все пак пада нещо, ала дивеч може изобщо да не видим!… А като си помисля, милостиви боже, какви са зимите на тоя остров! И колко ли още ще трябва да прекараме тук!
	Какво можеше да отговори Конгре на всичко това? Той не беше твърде приказлив и общителен. Но какъв яд кипеше в душата му, като чувствуваше безсилието си!
	Не, не може да направи нищо… нищо!… В края на краищата, ако пък бандата не успее да издебне някой кораб, закотвен тук, то някоя лодка от Огнена земя, дръзнала да се приближи до източната част на острова, лесно би паднала в ръцете на Конгре. А тогава, ако не той, то поне Карканте и някой от чилийците ще преплават с нея Магелановия пролив, откъдето ще могат да стигнат до Буенос Айрес или до Валпарайсо. С парите, каквито не им липсваха, ще купят някой кораб от сто петдесет и два тона, който Карканте с помощта на няколко моряци ще докара в залива Елгор. Щом този кораб влезе в залива, ще се отърват от екипажа му… После цялата банда ще се качи на него с богатствата си, за да се добере до Соломоновите острови или Новите Хебриди!…
	Обаче петнайсет месеца преди започването на този разказ положението неочаквано се промени.
	В началото на октомври 1858 г. един параход, плаващ под аржентинско знаме, се появи край острова, маневрирайки по такъв начин, че се насочи към залива Елгор.
	Конгре и другарите му скоро разбраха, че имат насреща си военен кораб, пред който бяха безсилни. Като заличиха всякакви следи от присъствието си и замаскираха входа на двете пещери, те се оттеглиха във вътрешността на острова да чакат заминаването на кораба.
	Това беше пристигналият от Буенос Айрес „Санта Фе“, който бе докарал инженера, натоварен с построяването на фара на остров Естадос, чието месторазположение бе дошъл да определи.
	Куриерският кораб остана в залива Елгор само няколко дни и отплава обратно, без да намери скривалището на Конгре и хората му.
	Обаче Карканте, промъквайки се нощем до заливчето, успя да узнае по каква причина се бе отбил „Санта Фе“ на остров Естадос. В дъното на залива щеше да бъде построен фар!… На пръв поглед не им оставаше нищо друго, освен да напуснат мястото. И именно това щеше да стори бандата, ако можеше.
	Впрочем Конгре взе единственото възможно решение. Той вече познаваше западната част на острова около нос Сан Бартоломе, където и други пещери можеха да му осигурят убежище. Без да губи нито ден, тъй като куриерският кораб трябваше да се върне скоро с група работници, които да започнат строежа, той се залови да пренесе там всичко, което щеше да им бъде необходимо, за да прекарат една година, защото имаха всички основания да вярват, че на такова разстояние от нос Сан Хуан няма опасност да ги открият. Ала не разполагаха с достатъчно време да опразнят и двете пещери. Трябваше да се задоволят с пренасянето на по-голямата част от провизиите, консерви, напитки, постелки, дрехи, а също и някои от ценните предмети, а после, като запушиха грижливо отворите с камъни и суха трева, оставиха всичко друго на произвола на съдбата.
	Една сутрин, пет дни след като се оттеглиха, „Санта Фе“ се появи отново при входа на залива Елгор и хвърли котва край брега. Той стовари докараните работници и материали. След като избраха мястото на площадката, те започнаха веднага строежа и както знаем, бързо го завършиха.
	И така, бандата на Конгре бе принудена да се приюти на нос Сан Бартоломе. Един поток, подхранван от топенето на снеговете, ги снабдяваше с необходимото количество вода. Риболовът и до известна степен ловът им позволяваха да пестят провизиите, които бяха взели, преди да напуснат залива Елгор.
	Но с какво нетърпение Конгре, Карканте и другарите му чакаха да бъде завършен фарът и „Санта Фе“ да отплава, за да се върне едва след три месеца, когато щеше да докара новата смяна.
	От само себе си се разбира, че Конгре и Карканте се осведомяваха за всичко, което се вършеше в дъното на залива. Било като вървяха по брега в южна или северна посока, било като се приближаваха откъм вътрешността, било като наблюдаваха от височините, които обграждаха от юг Новогодишния залив, те добиваха представа докъде е стигнала работата, разбираха кога ще приключи. Тогава Конгре щеше да приложи един отдавна обмислян план. Кой знае дали после, когато заливът Елгор бъде осветен, някой кораб няма да се отбие там? Тогава ще може да завладее този кораб, като издебне и избие екипажа му.
	Конгре мислеше, че няма причина да се страхува, ако на офицерите от куриерския кораб им скимне да направят разходка до западния край на острова. Никой не ще се поблазни, поне тази година, да се спусне чак до нос Сан Бартоломе през тези голи плата, през тези почти непроходими долища, през цялата тази планинска част — това би му струвало неимоверни усилия. Е, възможно е на капитана да му хрумне да обиколи острова. Но едва ли ще се опита да слезе на този бряг, осеян с подводни скали, а и във всеки случай бандата ще вземе мерки да не бъде открита.
	Впрочем това и не стана. Настъпи месец декември, строежът на фара беше към своя край. Пазачите му ще останат сами, а Конгре ще разбере това от първите лъчи, които фарът хвърли в нощта.
	Затова през тия последни седмици един или друг член на бандата заставаше на някой от конусовидните върхове, отдето на седем-осем мили разстояние се виждаше фарът, а щом фарът бъде запален, можеше да слезе веднага да съобщи това.
	На Карканте се падна честта да донесе тази новина на нос Сан Бартоломе вечерта на 9 срещу 10 декември.
	— Да — провикна се той, когато се върна при Конгре в пещерата, — дяволът най-после запали фара, дано пак дяволът да го угаси!
	— Няма да имаме нужда от него! — отвърна Конгре, протегнал заканително ръка към изток.
	Няколко дни след това, в началото на следващата седмица, Карканте, който бе излязъл на лов в околностите на Порт Пери, улучи с куршум едно гуанако. Както знаем, животното му се изплъзна и се строполи на скалистия бряг край буковата гора, където го намери Морис. От тоя ден нататък Васкес и другарите му, разбрали вече, че не са единствените обитатели на острова, започнаха да наблюдават по-внимателно околностите на залива Елгор.
	{img:farat_027.jpg}
	Значи, бе дошъл денят Конгре да напусне нос Сан Бартоломе, за да се върне на нос Сан Хуан. Бандитите решиха да оставят имуществото си в пещерата. Разчитайки на припасите на фара, те възнамеряваха да вземат само необходимите им за три-четири месеца хранителни продукти. Беше 22 декември. Ще потеглят още призори по един познат им път през планините във вътрешността на острова с оглед да изминат през първия ден една трета от разстоянието. В края на този етап от маршрута — дванайсетина мили през планинска местност — ще спрат на почивка под сянката на дърветата или в някоя падинка.
	След тази почивка, на другия ден, още преди изгрев слънце, Конгре ще започне втория етап, почти равен на предишния, а на третия ден — последния етап — ще стигнат залива Елгор привечер.
	Конгре мислеше, че на работа във фара са оставени само двама пазачи, а в действителност бяха трима. Но в края на краищата това не беше толкова важно. Васкес, Морис и Фелипе нямаше да могат да противостоят на бандата, чието присъствие в околностите на фара дори не подозираха. Първо ще се справят с двамата в жилищното помещение, а на третия лесно ще му видят сметката в дежурната стая.
	Така Конгре ще стане господар на фара. След това ще има пълна свобода да докара от нос Сан Бартоломе оставеното там имущество и да го настани отново в пещерата до входа на залива Елгор.
	Такъв беше планът, замислен от този страшен разбойник. Че ще успее, в това беше напълно уверен. Не беше съвсем сигурен обаче дали после съдбата ще бъде благосклонна към него.
	Всъщност нещата не зависеха вече от него. Нужно беше някой кораб да се отбие в залива Елгор. Наистина след пътуването на „Санта Фе“ това място за престой скоро щеше да стане известно на мореплавателите. Затова не беше изключено някой кораб, особено със среден тонаж, да предпочете да се подслони в залива, вече осветяван от фар, вместо да се носи по развълнуваното море през пролива или южно от острова… Конгре беше решен да сложи ръка на такъв кораб, който щеше да му даде така дългоочакваната възможност да избяга в Тихия океан, където ще бъде сигурен, че престъпленията му ще останат ненаказани.
	Но всичко това трябваше да стане, преди куриерският кораб да се върне с новата смяна. Ако не напуснат острова дотогава, Конгре и хората му ще бъдат принудени да се върнат на нос Сан Бартоломе.
	А тогава положението нямаше вече да бъде същото. Когато капитан Лафаяте разбере, че тримата пазачи на фара са изчезнали, той непременно ще заключи, че са отвлечени или убити. Ще почне да ги търси из целия остров. Куриерският кораб няма да отплава, преди да е изследвал острова от единия до другия край. Ако продължи така, как ще може бандата да се отърве от преследвачите си ида осигури своята прехрана?… При нужда аржентинското правителство ще изпрати и други кораби. Дори Конгре да успее да сложи ръка на някоя туземна лодка — а това е твърде невероятно, — проливът ще бъде под такова строго наблюдение, че няма да може вече да го премине и да се укрие на Огнена земя. И въобще ще бъде ли съдбата толкова милостива към тези разбойници, че да им позволи да напуснат острова, докато още има време?
	Вечерта на 22 декември Конгре и Карканте се разхождаха на нос Сан Бартоломе, разговаряха и по моряшки навик поглеждаха ту небето, ту морето.
	Времето беше мрачно. Над хоризонта се издигаха облаци. Духаше силен североизточен вятър.
	Беше шест и половина часът вечерта. Конгре и другарите му се готвеха да се оттеглят в обичайното си убежище, когато Карканте се обади:
	— Решено ли е окончателно да оставим всичките си неща на нос Сан Бартоломе?
	— Да — отговори Конгре. — Лесно ще можем да ги пренесем обратно по-късно… когато бъдем господари там… и да…
	Той не довърши. Спря се, вперил очи в далечината, и рече:
	— Карканте… я гледай… там… там… оттатък носа…
	Карканте се взря в морето, накъдето му сочеха.
	— Охо! — възкликна той. — Ако се не лъжа… кораб!…
	— Който, изглежда, ще се отбие на острова — допълни Конгре.
	И наистина един кораб, разпънал всички платна, лавираше на около две мили от нос Сан Бартоломе.
	Макар че имаше насрещен вятър, корабът напредваше полека-лека и щеше да влезе в пролива преди смрачаване, ако действително се бе насочил натам.
	— Шхуна* е — каза Карканте.
	[* Шхуна — малък двумачтов или тримачтов кораб. Б.пр.]
	— Да… шхуна от сто петдесет или двеста тона — отвърна Конгре.
	Нямаше никакво съмнение, че тази шхуна искаше да мине през пролива, а не да заобикаля нос Сан Бартоломе. Въпросът беше да се разбере дали ще бъде на една линия с носа, преди да се стъмни напълно. Няма ли опасност този засилващ се вятър и течението да я повлекат към крайбрежните скали?
	Цялата шайка се бе събрала на края на носа.
	Не за пръв път от пребиваването им тук на такова малко разстояние от остров Естадос се явяваше кораб. Знаем, че в такива случаи тези грабители гледаха да примамят кораба към скалите с движещи се светлини. И този път бе предложено да се прибегне до това средство.
	— Не — възрази Конгре, — тази шхуна не бива да загине… Да се постараем да падне здрава в ръцете ни… Вятърът и течението са насрещни… нощта ще бъде тъмна. Няма да може да влезе в пролива. Утре пак ще бъде край носа и тогава ще видим какво да правим.
	Един час по-късно корабът изчезна в непрогледния мрак и никаква светлинка не показваше местоположението му в морето.
	През нощта вятърът промени посоката си и задуха от югозапад. На другия ден призори, когато Конгре и другарите му слязоха на брега, видяха, че шхуната е заседнала на подводните скали край нос Сан Бартоломе.


>	Глава V
>	Шхуната „Мауле“

	Конгре вече беше забравил моряшкия занаят. Ако въобще бе командувал, то кой кораб и в кои морета? Единствен Карканте, също моряк, някога, по време на скитнишкия си живот, негов помощник, какъвто продължаваше да бъде и на остров Естадос, можеше да каже това. Но не го казваше.
	Не бихме оклеветили несправедливо тези двама негодници, ако им кажем направо в лицето, че са пирати. Несъмнено те бяха водили такъв престъпен живот и около Соломоновите острови и Новите Хебриди, където по това време все още ставаха чести нападения срещу кораби. И навярно след като се бяха изплъзнали от потерите, организирани от Обединеното кралство, Франция и Съединените щати в тази част на Тихия океан, те бяха дошли да се приютят на Магелановия архипелаг, а по-късно — на остров Естадос, където от пирати станаха грабители на корабни останки.
	Петима-шестима от съучастниците на Конгре и на Карканте също бяха плавали с риболовни или търговски кораби и бяха свикнали с морето. Колкото до туземците от Огнена земя, с тях щяха да допълнят екипажа, ако бандата успееше да си присвои шхуната.
	Ако се съди по корпуса и мачтите, тази шхуна едва ли имаше повече от сто и петдесет, сто и шестдесет тона вместимост. Един силен порив на вятъра от запад я бе запокитил през нощта върху една пясъчна плитчина, осеяна с камъни, в които би могла да се разбие. Но, изглежда, корпусът й не беше пострадал. Наведена на левия си борд, наклонила вълнореза си към сушата, тя беше обърната с десния борд към морето. В това положение се виждаше част от палубата й. Мачтите и въжетата бяха здрави, някои от платната — полуприбрани, други — напълно.
	Предишната вечер, когато тази шхуна се бе появила в открито море пред нос Сан Бартоломе, тя се бореше с доста силен североизточен вятър и обърната с десния си борд, се опитваше да влезе в пролива Льомер. В момента, когато Конгре и другарите му я загубиха от поглед сред мрака, вятърът започна да отслабва и скоро стана толкова недоловим, че не би могъл да осигури достатъчна бързина на кораба. Следователно можеше да се предположи, че когато през нощта внезапно, както става обикновено по тия места, вятърът е променил посоката си и задухал отзад, течението я е повлякло към подводните скали и приближило толкова до тях, че вече не е била в състояние да се отдръпне в открито море. Екипажът е положил всички усилия да противостои на вятъра. Но несъмнено е било много късно, защото на края шхуната е заседнала изцяло на пясъчната плитчина.
	Що се отнася до капитана и екипажа, за съдбата им може само да се гадае. Но по всяка вероятност, като видели, че вятърът и течението ги тласкат към опасен бряг, осеян с подводни камъни, те са помислили, че корабът им ще се разбие в скалите и може да загинат всички, затова спуснали спасителната лодка в морето. Злополучно хрумване. Ако са останали на борда, капитанът и хората му щели да се спасят. Обаче нямаше съмнение, че са загинали, защото лодката им се подаваше от водата на две мили в североизточна посока, и вятърът я тласкаше към дъното на залива Франклин.
	Не беше никак трудно да се качат на шхуната, докато продължаваше отливът. От камък на камък можеха да стигнат от нос Сан Бартоломе до мястото на засядането, отдалечено най-много на половин миля. Така и сториха Конгре и Карканте, придружени от още двамина. Другите останаха под крайбрежните скали да наблюдават дали няма да се забележат оцелели от корабокрушението.
	Когато Конгре и спътниците му стигнаха пясъчната плитчина, шхуната беше изцяло на сухо. Но тъй като при следващия прилив водата щеше да се издигне със седем-осем стъпки, ако дъното на кораба не беше повредено, несъмнено вълните щяха да го повдигнат.
	Конгре не бе сбъркал, изчислявайки водоизместимостта на тази шхуна на сто и шестдесет тона. Той я обиколи и когато стигна до кърмата, прочете: „Мауле“, Валпарайсо.
	Значи, през нощта на 22 срещу 23 декември край остров Естадос бе заседнал чилийски кораб.
	— Ето нещо тъкмо за нашата работа — рече Карканте.
	— При условие, че корпусът на шхуната не е пробит — обади се един от хората им.
	— Пробив или друга повреда се поправя — задоволи се да отговори Конгре.
	След това се залови да прегледа подводната част на кораба откъм морето.
	Обшивката не изглеждаше пострадала. Вълнорезът, леко забит в пясъка, като че ли беше непокътнат, а кормилото все тъй се държеше за желязната си рамка. А за оная част от корпуса, която лежеше върху плитчината, Конгре не можеше да се произнесе, защото му беше невъзможно да я огледа отвън. След два часа, когато настъпваше приливът, щеше да разбере какво е положението.
	— На борда! — изкомандува той.
	Наклонът на кораба улесняваше качването от левия борд, но не позволяваше да се ходи по палубата. Трябваше да пълзят по нея, като се държат за бордовите мрежи. Конгре и останалите се качиха на палубата, хващайки се за въжетата, поддържащи средната мачта.
	Последиците от засядането, изглежда, не бяха сериозни; почти всичко си беше на място. Наклонът на корпуса не бе голям и положително щеше да се изправи от само себе си с настъпването на прилива, стига да не се напълнеше с вода вследствие на повреди в долната си част.
	Първата работа на Конгре беше да се промъкне до капитанската каюта, чиято врата отвори малко трудно. Влезе, като се подпираше на вътрешните стени, взе бордовите документи от чекмеджето на стенния шкаф и се върна на палубата, където го чакаше Карканте.
	Двамата прегледаха списъка на екипажа и оттам научиха следното:
	Шхуната „Мауле“ от пристанището Валпарайсо, Чили, с водоизместимост сто петдесет и седем тона, капитан Паиля и шестчленен екипаж, бе отплавала с баласт на 23 декември, с местоназначение Фолклъндските острови.
	След като заобиколила благополучно нос Хорн, „Мауле“ се готвела да влезе в пролива Льомер, ала се натъкнала на рифовете край остров Естадос. Нито капитан Паиля, нито някой от подчинените му не се бе спасил от корабокрушението, защото ако някой е оцелял, щял е да намери убежище на нос Сан Бартоломе. Обаче от два часа вече беше светло, а никой още не се виждаше.
	Както посочихме по-горе, тази шхуна не носеше товар, а пътуваше с баласт за Фолклъндските острови. Но по-важното беше, че Конгре щеше да има на разположение кораб, за да напусне острова с плячката от грабежите си, и действително щеше да го има, ако успееше да измъкне „Мауле“.
	Трябваше да извади баласта, за да прегледа вътрешността на трюма*.
	[* Трюм — складова част на кораб. Б.пр.]
	Баластът се състоеше от старо желязо, нахвърляно безразборно. Преместването му можеше да отнеме доста време, през което шхуната щеше да бъде изложена на сериозна опасност, ако вятърът от морето се засилеше. Най-разумно беше, щом я залее водата, най-напред да я измъкнат от плитчината. А приливът скоро щеше да започне и след няколко часа да стигне най-високата си точка.
	Конгре рече на Карканте:
	— Ще приготвим всичко да извлечем шхуната, щом под нея има достатъчно вода… Възможно е да няма сериозни повреди и да не протече…
	— А това скоро ще узнаем — отвърна Карканте, — защото приливът започва; ала какво ще правим тогава, Конгре?
	— Ще издърпаме шхуната по-далеч от подводните скали и покрай носа ще я откараме до Залива на пингвините, пред пещерите. Там тя няма да докосва дъното — дори при най-ниската точка на отлива, защото гази само шест стъпки.
	— А после? — запита Карканте.
	— После ще натоварим всичко, което сме донесли от залива Елгор…
	— А след това?… — продължи Карканте.
	— Ще помислим — отговори Конгре.
	Заловиха се на работа, за да не изпуснат предстоящия прилив, което би забавило измъкването на шхуната с дванайсет часа. Най-късно до обед тя трябваше на всяка цена да бъде закотвена в залива. Там щеше да бъде винаги на достатъчно дълбока вода и в относителна безопасност, ако бурното време се задържеше.
	Най-напред Конгре с помощта на хората си извади котвата от вместилището й и я заби извън плитчината, като опъна веригата в цялата й дължина. По този начин, щом дъното на шхуната се измъкне от пясъка, ще могат да я довлекат до по-дълбоко място. Ще имат време да стигнат залива, преди да е почнал отливът, а следобеда — да огледат обстойно трюма.
	Цялата тази работа, подета незабавно, завърши точно когато придойде първата вълна. Още миг, и пясъчната плитчина щеше да бъде отново покрита с вода.
	Затова Конгре, Карканте и шестима други се качиха на борда, а останалите се върнаха при крайбрежните скали.
	Сега оставаше само да чакат. Често с настъпването на прилива вятърът откъм морето се засилва, а именно от това трябваше най-много да се страхуват, защото така „Мауле“ щеше да затъне още по-дълбоко и по-навътре в плитчината, която се врязваше дъгообразно в сушата. А при отлив тук беше най-плитко и може би водата нямаше да се покачи достатъчно, за да измъкне шхуната, ако последната бъде тласната дори само с половин кабелт* към брега.
	[* Кабелт — една десета от морската миля. Б.пр.]
	Но, изглежда, обстоятелствата се стичаха благоприятно за плановете на Конгре. Вятърът се позасили от юг, подпомагайки измъкването на „Мауле“.
	Конгре и другите стояха на носа, който водата трябваше да залее преди кърмата. Ако, както се надяваха не без основание, шхуната успееше да се завърти около оста си, оставаше само да се задействува руданът, за да се насочи вълнорезът към морето и тогава, влачена за веригата си, дълга около сто и петдесет метра, „Мауле“ щеше да се озове отново в естествената си стихия.
	А морето прииждаше малко по малко. Няколко потрепервания показаха, че корпусът усеща действието на прилива. Морето се разливаше на дълги вълни, нито една бръчка не набраздяваше далечината. По-благоприятни условия не можеха и да се желаят.
	Сега Конгре беше уверен, че ще успее да измъкне шхуната и да я приюти на сигурно място в някое от разклоненията на залива Франклин, но го безпокоеше нещо друго. Дали не е пробит левият борд, който беше полегнал на пясъчната плитчина и затова не можеше да се огледа. Ако там се окаже пробив, не ще имат време да го търсят под баласта и да го запушат. Шхуната няма да успее да се измъкне от леговището си, ще се напълни с вода и ще се принудят да я изоставят на това място, където още първата буря ще я довърши…
	Това беше голямата им грижа. Ето защо с такъв трепет Конгре и другарите му следяха прилива! Ако обшивката е пробита някъде или кълчищената заплънка е разместена, водата скоро ще нахлуе в трюма и „Мауле“ няма да се изправи.
	Но лека-полека духовете се успокоиха. Приливът се засилваше. Корпусът затъваше все повече и повече. Водата се издигаше покрай бордовете, без да прониква във вътрешността. Няколко труса показаха, че корпусът е незасегнат, а палубата почна да заема отново обичайното си хоризонтално положение.
	— Няма пробив!… Няма пробив!… — провикна се Карканте.
	— Готови при рудана! — изкомандува Конгре.
	Хората бяха уловили ръчките и само чакаха заповед да ги завъртят.
	Конгре, надвесен през борда, следеше водата, която от два часа и половина все се издигаше. Вълнорезът започваше да се размърдва, а долната му част вече не опираше в дъното. Но долната част на кърмата беше още забита в пясъка, а кормилото не се движеше свободно. Изглежда, трябваше още половин час, докато се освободи и кърмата.
	{img:farat_033.jpg}
	Тогава застаналият на носа Конгре, за да ускори измъкването, изкомандува:
	— Върти!
	Завъртеният енергично рудан успя да опъне веригата, ала вълнорезът не се обръщаше към морето.
	— Дръж здраво! — извика Конгре.
	Всъщност имаше опасност котвата да се откъсне от дъното, а трудно беше да се забие наново.
	Шхуната се беше изправила напълно и като обиколи трюма, Карканте се увери, че там не е проникнала вода. Значи, дори и да имаше някаква повреда, поне обшивката не беше разпорена. Можеха да се надяват, че „Мауле“ не е пострадала нито при засядането, нито през дванайсетте часа, прекарани върху пясъчната плитчина. При това положение скоро щяха да я закарат в Залива на пингвините.
	Ще я натоварят следобед, а на другия ден ще може да излезе на море. Впрочем трябваше да се възползуват от времето. Попътният вятър щеше да помогне на „Мауле“ да мине през пролива Льомер или да заобиколи южния бряг на остров Естадос, за да влезе в Атлантическия океан.
	При четвърт луна приливите са слаби, така че към девет часа вечерта морето щеше да стигне най-високото си ниво. А тъй като шхуната газеше сравнително малко, можеха да се надяват, че ще се измъкне лесно от плитчината.
	Действително малко след осем и половина започна да се повдига и кърмата. „Мауле“ взе да стърже дъното със задната си част, но при спокойно море и този гладък пясък нямаше опасност да пострада.
	След като проучи положението, Конгре заключи, че могат да се опитат отново да я влачат при по-добри условия. По негово нареждане хората завъртяха пак рудана и след като навиха двайсетина метра верига, най-после „Мауле“ обърна нос към морето. Котвата бе издържала. Куките й се бяха здраво заклещили в една скална цепнатина и по-скоро би се скъсала, отколкото да се измъкне от тегленето на рудана.
	— Смело, момчета! — подвикна Конгре.
	И всички, дори Карканте, се впрегнаха на работа, докато Конгре, надвесен през борда, наблюдаваше кърмата на шхуната.
	Настъпиха няколко мига на колебание; задната част продължаваше да стърже пясъка. Силно безпокойство обзе Конгре и другарите му. Приливът ще продължи само двайсетина минути още; трябва да измъкнат „Мауле“ дотогава, иначе тя ще остане прикована на това място чак до другия прилив. Ала през следващите два дни приливът ще продължава да отслабва и ще се засили отново едва след две денонощия.
	Дошъл бе момент за още едно последно усилие. Можем да си представим яростта, нещо повече — беса на тези хора от съзнанието, че са безсилни! Да имат под нозете си тъй отдавна желания кораб, който им осигуряваше свобода, може би безнаказаност, а да не могат да го измъкнат от тази пясъчна плитчина!…
	Какви ругатни, какви проклятия се сипеха, докато пъшкаха над рудана, изтръпнали от страх да не би котвата да се скъса или да се отдели от дъното! Тогава ще трябва да чакат вечерния прилив, за да забият отново тази котва и дори да я съединят с втора. А знаят ли какво може да се случи след двайсет й четири часа, дали атмосферните условия ще бъдат така благоприятни?…
	А точно сега на североизток се бяха струпали няколко гъсти облака. Наистина, ако останеха от тая страна, положението на кораба нямаше да бъде застрашено, тъй като високите крайбрежни скали заслоняваха плитчината. Но ако морето се развълнува, дали вълнението няма да довърши това, което засядането бе наченало предишната нощ?
	Пък и при този североизточен вятър, дори и да беше само лек бриз, корабоплаването през пролива нямаше да бъде лесно.
	Сега морето се бе издигнало почти до най-високото си равнище и след няколко минути щеше да започне отливът. Цялата пясъчна плитчина беше покрита с вода. Само тук-там над водната повърхност се показаха върховете на няколко подводни скали. Краят на нос Сан Бартоломе не се виждаше вече, а песъчливият бряг, докоснат за миг от последния напор на прилива, остана на сухо.
	Очевидно морето започваше бавно да се отдръпва и камъните около плитчината скоро щяха да се оголят.
	Отново се посипаха ругатни. Задъхани, капнали от умора, хората бяха готови да зарежат тази работа, краят на която не се виждаше.
	Конгре се завтече към тях със светнали от ярост очи, кипнал от яд. Той се заканваше да цапардоса с брадва първия, който напусне поста си, а всички знаеха, че нямаше да се поколебае да го стори.
	Затова уловиха отново ръчките на рудана и налегнаха така силно, че веригата се опъна до скъсване.
	Най-после шхуната помръдна малко по посока на морето. Кормилото се раздвижи, което показваше, че полека-лека „Мауле“ се измъква от пясъка.
	— Ура! Ура! — завикаха хората, почувствували, че „Мауле“ е освободена. Дъното й току-що се бе плъзнало по леговището. Руданът се завъртя още по-бързо и след няколко минути шхуната, дърпана от котвата, плаваше вече извън плитчината.
	Конгре тутакси се втурна към рудана. Веригата се отпусна, котвата се измъкна от дъното и се прибра. Оставаше само шхуната да се промъкне през прохода между рифовете, за да стигне залива Франклин.
	Тогава Конгре нареди да се разпъне голямото триъгълно платно, което сигурно щеше да бъде достатъчно. При сегашното състояние на морето вода имаше отвред. Половин час по-късно, като заобиколи последните подводни скали край брега, шхуната се закотви в Залива на пингвините, на две мили от нос Сан Бартоломе.


>	Глава VI
>	В залива Елгор

	И тъй, измъкването бе успяло напълно. Но всичко не беше още завършено. Трябваше да се осигури пълната безопасност на шхуната в това заливче, врязано в брега около нос Сан Бартоломе. Тук тя беше прекалено изложена на морските вълни и на бурите от северозапад. През периода на силните приливи на равноденствието не можеше да остане даже двайсет и четири часа на това място.
	Конгре знаеше това. Ето защо възнамеряваше да напусне заливчето при следващия отлив, който смяташе да използува, за да мине отчасти през пролива Льомер.
	Обаче най-напред трябваше да огледа добре кораба, да провери в какво състояние е корпусът отвътре. Макар и да беше сигурно, че не пропуща вода, все пак, ако не обшивката му, то поне ребрата може да са пострадали от засядането и да се налага да се пристъпи към ремонт с оглед на доста дълго плаване.
	Конгре веднага впрегна хората си на работа да преместят баласта, с който беше пълен трюмът. Впрочем нямаше нужда да го смъкват на брега; така си спестяваха време и усилия, най-вече време, което трябваше да ценят поради малко несигурното положение на „Мауле“.
	Старото желязо, от което се състоеше баластът, най-напред прехвърлиха от предната в задната част на трюма, за да могат да огледат обшивката в носовата част.
	Този оглед извършиха грижливо Конгре и Карканте, подпомагани от един чилиец на име Варгас, който бе работил някога като дърводелец в корабостроителниците на Валпарайсо и познаваше добре този занаят.
	В цялата част на кораба между вълнореза и основата на предната мачта не се установи никаква повреда. Бордовете, ребрата, обшивката се намираха в добро състояние; обковани с мед, те не бяха почувствували удара от засядането в пясъчната плитчина.
	След като преместиха баласта към носа, видяха, че и корпусът от предната до средната мачта е непокътнат. Подпорите на палубата не бяха нито огънати, нито изкривени, стълбата, по която се слизаше в централния люк*, не бе помръднала.
	[* Люк — четириъгълен отвор на палубата, който служи за влизане, товарене, разтоварване и др. Б.пр.]
	Тогава се заловиха с последната третина на трюма. Там имаше значителна повреда. Макар и да нямаше пробив, ребрата на левия борд бяха хлътнали на дължина метър и половина. Тази хлътнатина вероятно се дължеше на сблъсък с върха на някоя подводна скала, преди шхуната да бе заседнала на плитчината. При все че обшивката не беше пробита напълно, а кълчищната заплънка — останала на мястото си, което бе попречило на водата да проникне в трюма, тази повреда все пак не беше без значение и основателно би обезпокоила един моряк.
	Така че преди да излязат на море, дори на много късо разстояние и при тихо време, трябваше най-напред да извършат този ремонт. Впрочем даже и да разполагаха с необходимите материали и инструменти, той можеше да им отнеме цяла седмица.
	Когато Конгре и другарите му разбраха как стои работата, възгласите „ура“, с които бяха приветствували измъкването на шхуната, се замениха с основателни проклятия. Ами ако шхуната станеше негодна?… Ако не можеха да напуснат остров Естадос?…
	Конгре се намеси, като каза:
	— Повредата е действително сериозна… В сегашното й състояние не можем да разчитаме на „Мауле“, която в бурно време не е изключено да се пробие… А ни предстои да изминем стотици мили, докато стигнем тихоокеанските острови!… Това значи да рискуваме да потънем из пътя. Но тази повреда е поправима и ние ще я отстраним.
	— Къде? — запита един от чилийците, който не криеше безпокойството си.
	— Във всеки случай не тук — заяви един от другарите му.
	— Не — отговори решително Конгре. — В залива Елгор.
	За четиридесет и осем часа шхуната можеше действително да измине разстоянието, което я делеше от залива. Трябваше само да се движи успоредно на брега на острова или от юг, или от север. В пещерата, където бяха оставили всичко награбено от корабокрушенията, дърводелецът щеше да намери дървения материал и сечивата, необходими за ремонта. Дори ако се наложеше, „Мауле“ можеше да остане на котва две или три седмици. Хубавото време ще трае още два месеца и когато Конгре и другарите му напуснат остров Естадос, това ще стане поне с основно ремонтиран и напълно надежден кораб.
	При това Конгре не се отказваше от намерението си, когато напусне нос Сан Бартоломе, да прекара известно време в залива Елгор. В никой случай не искаше да се лиши от всевъзможните вещи, които бяха оставили в пещерата, когато работата около фара принуди бандата да се укрие на другия край на острова. Така че проектите му можеха да се променят само в зависимост от продължителността на престоя, а той щеше да трае повече, отколкото желаеше.
	Най-после бандитите придобиха отново самоувереност и започнаха да се готвят да отплават, когато настъпи приливът на другия ден.
	Колкото до присъствието на пазачите на фара, то никак не смущаваше тази пиратска шайка. С няколко думи Конгре изложи плановете си в това отношение.
	— Преди да се появи тази шхуна — каза той на Карканте, — когато пазачите останаха сами, бях решил да завладея залива Елгор. Намеренията ми не са се променили. Само че вместо да се приближим незабелязано от вътрешността на острова, ще пристигнем по море, открито. Шхуната ще хвърли котва в залива… ще ни посрещнат там, без нищо да подозират… и…
	Конгре довърши мисълта си с жест, чийто смисъл Карканте правилно разбра. И наистина имаше всички изгледи кроежите на този негодник да се сбъднат. Само чудо можеше да спаси Васкес, Морис и Фелипе от участта, която ги очакваше.
	Следобеда бе посветен на подготовка за заминаването. Конгре нареди да върнат баласта на предишното му място и да натоварят припасите, оръжието и всичко друго, докарано на нос Сан Бартоломе.
	Товаренето стана бързо. Откакто бяха напуснали залива Елгор, а оттогава имаше повече от една година, Конгре и другарите му се прехранваха главно от запасите си, а от тях бе останало малко количество, което сега струпаха в продоволствения склад на шхуната. Колкото до леглата, постелките, дрехите, сечивата, домашните потреби, златните и сребърни предмети, те се побраха в кухнята, в жилищното помещение, в задната каюта и в трюма на „Мауле“, а после щяха да сместят тук и онова, което още се намираше в пещерата край залива.
	С една дума, проявиха такова усърдие, че към четири часа вечерта целият товар беше вече на борда. Шхуната можеше да отплава незабавно, но Конгре не искаше да се движи нощем по крайбрежие, осеяно с подводни скали. Не бе решил дори да мине ли, или не през пролива Льомер, за да стигне нос Сан Хуан. Това ще зависи от посоката на вятъра. Да — ако задуха от юг, не — ако вятърът бъде северен и продължава да се засилва. Във втория случай ще предпочете да мине южно от острова, защото там „Мауле“ ще бъде заслонена от сушата. Но какъвто и маршрут да изберат, според изчисленията му пътуването няма да трае повече от тридесетина часа, включително престоя през нощта. Вечерта атмосферните условия не се промениха. При залез слънце нямаше мъгла, а линията, разделяща небето и водата, беше толкова чиста, че в момента, когато слънчевият диск изчезваше зад хоризонта, един зелен лъч прониза въздуха.
	Така че по всяка вероятност нощта щеше да бъде тиха и действително беше така. Повечето от хората я прекараха на шхуната, едни — в жилищното помещение, други — в трюма. Конгре заемаше каютата на капитан Паиля, а Карканте — тая на помощник-капитана отляво.
	Няколко пъти излизаха на палубата да проверят как е небето и морето, да се уверят, че дори при най-силен прилив „Мауле“ не е изложена на никаква опасност и че утре нищо няма да забави отплаването.
	Изгревът беше наистина великолепен. На тая географска ширина той рядко може да се наблюдава при толкова чист хоризонт.
	Още с пукването на зората Конгре слезе с лодката на брега и по едно тясно дере почти в началото на нос Сан Бартоломе стигна билото на крайбрежните скали.
	От тази височина можеше да обхване с поглед голяма част от морето в трите посоки на компаса. Само на изток се изпречваха планинските масиви, извисяващи се между нос Сан Антонио и нос Кемпе.
	Морето, спокойно на юг, беше доста развълнувано при входа на залива, понеже вятърът постепенно се засилваше.
	При това — никакво платно, никакъв пушек в далечината и сигурно „Мауле“ нямаше да срещне нито един кораб по време на краткия си преход до нос Сан Хуан.
	Конгре веднага взе решение. Страхувайки се основателно от бурния вятър и в желанието си най-вече да не пресилва шхуната, като я изложи на вълнението в пролива, което при смяната на приливите и отливите е винаги силно, той реши да се движи успоредно на южния бряг на острова и да стигне залива Елгор, като заобиколи носовете Кемпе, Уебстър, Севръл и Сан Диего. Впрочем и от юг, и от север разстоянието беше почти еднакво.
	Конгре слезе отново на песъчливия бряг, тръгна към пещерата, увери се, че там няма нищо забравено, което да издаде присъствието на група хора в западния край на остров Естадос.
	Минаваше седем часът. Отливът, който започваше вече, щеше да им помогне да излязат от заливчето.
	Тутакси прибраха котвата, после вдигнаха триъгълното платно и латинското платно, които бяха достатъчни, за да може североизточният вятър да изтласка „Мауле“ далеч от плитчините.
	Конгре държеше кормилото, докато Карканте бдеше на носа. Десет минути им стигнаха да се измъкнат от рифовия пояс и скоро шхуната почувствува леко странично и надлъжно клатене.
	С вдигнати долни платна и при страничен вятър „Мауле“ се устреми към югозапад, за да заобиколи крайната точка на нос Сан Бартоломе.
	След половин час „Мауле“ зави край скалите на носа. После, лавирайки остро срещу вятъра, пое на изток. Но вятърът благоприятствуваше движението й под защитата на южния бряг на острова, от който корабът се държеше на три мили разстояние откъм наветрената страна.
	Междувременно Конгре и Карканте можаха да се убедят, че този лек кораб се държи добре при всякакви условия. През хубавия сезон положително няма да бъдат изложени на никакви опасности, ако се впуснат из тихоокеанските простори, след като оставят подире си последните острови от Магелановия архипелаг.
	Може би Конгре щеше да успее да стигне входа на залива Елгор вечерта, но предпочиташе да спре на някое място край брега, преди слънцето да се е скрило зад хоризонта. Затова не вдигна допълнителни платна и се задоволи със средна скорост пет-шест мили в час.
	През този първи ден „Мауле“ не срещна никакъв кораб и вече се смрачаваше, когато се закотви източно от нос Уебстър, след като бе изминала почти половината от маршрута си.
	Там бяха струпани огромни подводни камъни и се извисяваха най-високите крайбрежни скали на острова. Шхуната хвърли котва на един кабелт от брега, в малко заливче, защитено от пясъчната коса; дори в пристанище или в док кораб не би се чувствувал толкова спокоен. Ако вятърът задухаше от юг, „Мауле“ положително щеше да бъде в опасност и на това място, където морето, развълнувано от полярните бури, е буйно, както около нос Хорн.
	Но съдбата продължаваше да бъде благосклонна към плановете на Конгре и хората му: североизточният вятър като че ли щеше да продължи!
	{img:farat_039.jpg}
	Нощта на 25 срещу 26 декември беше една от най-спокойните. Вятърът, който към десет часа вечерта утихна, към четири сутринта задуха отново.
	Още с първите проблясъци на зората Конгре започна подготовка за отплаване. Разпънаха пак платната, свити през нощта. Руданът прибра котвата и „Мауле“ потегли.
	Нос Уебстър е вдаден около четири-пет мили навътре в морето от север към юг. Затова шхуната трябваше да се върне обратно към брега, който се простира на двайсетина мили в източна посока до нос Севръл.
	Щом се приближи до брега, където под защитата на високите крайбрежни скали намери отново спокойни води, „Мауле“ заплава при същите условия, както предния ден.
	Няма по-опасни и по-страшни брегове от тия на пролива! Грамади от огромни каменни блокове, които едва пазеха равновесие, задръстваха бреговете до крайните точки на прилива. Огромно непроходимо пространство от възчерни рифове, между които не само кораб с малък тонаж, но и най-обикновена лодка не може да акостира. Нито едно достъпно заливче, нито една пясъчна плитчина, на която да може да се стъпи! Същинска чудовищна стена изпречваше остров Естадос срещу страшните вълни, идващи от антарктическите зони.
	Шхуната минаваше със средна скорост на по-малко от три мили от сушата. Конгре, който не познаваше този бряг, основателно се боеше да се приближава много до него. От друга страна, тъй като не искаше да пресилва „Мауле“, се стараеше да бъде в спокойни води, каквито не би намерил далеч от сушата.
	Когато обаче към десет часа стигнаха входа на залива Блосъм, не можа да избегне съвсем вълнението. Вятърът, навлизайки в залива, врязан дълбоко в сушата, вдигаше дълги вълни, които биеха „Мауле“ изкосо и я караха да стене. Конгре се остави да бъде тласкан, за да заобиколи носа, който прегражда залива от изток, а после се обърна с левия борд към открито море.
	Конгре лично бе уловил кормилото и с опънати до крайност платна се движеше колкото се може по-остро към вятъра. Едва към четири часа следобед сметна, че е преодолял достатъчно насрещния вятър, за да може да се приближи до целта си с единия борд. Тогава с борд към наветрената страна се устреми право към залива Елгор, оставяйки нос Севръл на четири мили в северозападна посока.
	От това разстояние брегът се разкриваше в цялата си дължина чак до нос Сан Хуан.
	Същевременно от другата страна на нос Сан Диего се показа кулата на Фара на края на света, която Конгре виждаше за първи път. С далекогледа, намерен в каютата на капитан Паиля, можа дори да различи един от пазачите, който беше застанал на терасата и наблюдаваше морето. Тъй като слънцето имаше да стои още три часа над хоризонта, до настъпването на нощта, „Мауле“ положително щеше да се закотви.
	Шхуната навярно не бе могла да се изплъзне от вниманието на пазачите и пристигането й във водите на остров Естадос вече беше забелязано. Виждайки я, устремена към открито море, Васкес и другарите му сигурно бяха помислили, че се насочва към Фолклъндските острови. Но когато тя се обърна с десния си борд към вятъра, не остана никакво съмнение, че възнамерява да влезе в залива.
	Впрочем на Конгре му беше безразлично, че са забелязали „Мауле“ и дори че са отгатнали намерението й да спре край брега. Това с нищо не изменяше плановете му.
	За голямо негово задоволство пътуването завършваше при доста благоприятни условия. Вятърът идеше малко по от изток. Шхуната нямаше нужда да променя посоката, за да заобиколи нос Сан Диего.
	Това беше много изгодно обстоятелство. Иначе, ако променяше многократно посоката, при състоянието на корпуса й нямаше да издържи, щеше да се пресили и кой знае дали нямаше да протече, преди да стигне залива.
	Ала именно така и стана. Когато „Мауле“ беше само на две мили от залива, един от моряците, който току-що бе слязъл в трюма, изскочи оттам с вик, че през една цепнатина в обшивката прониква вода.
	Точно на това място ребрата на корпуса бяха хлътнали поради блъсване в скала. Издържалата досега обшивка беше зейнала, но само на една педя дължина.
	В крайна сметка повредата не беше толкова сериозна. Премествайки баласта, Варгас успя без особени усилия да затъкне пробива с кълчища.
	Естествено, по-късно повредата трябваше да се поправи грижливо. В състоянието, в което се намираше вследствие на засядането край нос Сан Бартоломе, шхуната не можеше да противостои на тихоокеанските стихии, без да се изложи на сигурна гибел.
	Беше шест часът, когато „Мауле“ се озова пред входа на залива Елгор, на разстояние миля и половина от дъното му. Тогава Конгре заповяда да се приберат горните платна, вече ненужни. С останалите платна и под командуването на Конгре, който, повтаряме, познаваше отлично пътя и можеше да служи за лоцман, „Мауле“ щеше лесно да стигне удобно за закотвяне място.
	Впрочем към шест и половина вечерта върху морето падна сноп лъчи. Току-що бяха запалили фара и първият кораб, чийто път през този залив щеше да осветява, беше чилийска шхуна, пленена от една пиратска шайка.
	Наближаваше седем часът и слънцето се спущаше зад високите върхове на остров Естадос, когато „Мауле“ остави нос Сан Хуан отдясно. Пред нея се откриваше Елгорският залив. Конгре навлезе в него при попътен вятър.
	Минавайки край пещерите, Конгре и Карканте можаха да се уверят, че входовете им, затрупани с камъни и скрити под завеса от храсталаци, не са забелязани. Значи, нищо не бе издало присъствието им в тази част на острова и те щяха да намерят трофеите от своите грабежи така, както ги бяха оставили.
	— Работите вървят добре — рече Карканте на Конгре, който бе застанал до него на кърмата.
	— А след малко ще потръгнат още по-добре! — отвърна Конгре.
	За не повече от двайсет минути „Мауле“ стигна заливчето, в което трябваше да хвърли котва.
	Точно в тоя момент я пресрещнаха двама души, току-що слезли от площадката на песъчливия бряг.
	Те бяха Фелипе и Морис. Те подготвяха лодката си, за да се качат на борда на шхуната. Колкото до Васкес, той беше на пост в дежурната стая.
	Щом шхуната се озова в средата на залива, остана разпънато само голямото триъгълно платно, но Карканте нареди и то да бъде прибрано.
	В момента, когато котвата се устреми към дъното, Морис и Фелипе скочиха на палубата на „Мауле“.
	Веднага по даден от Конгре знак първият бе ударен по главата с топор и падна. Същевременно два револверни изстрела повалиха Фелипе до другаря му. За миг и двамата бяха мъртви. През един от прозорците на дежурната стая Васкес чу изстрелите и видя убийството на другарите си.
	Ако го заловят, същата участ ще сполети и него. Никаква милост не може да се очаква от тези убийци. Горкият Фелипе, горкият Морис! Той не можа да направи нищо, за да ги спаси, и сега стоеше горе, ужасен от това отвратително престъпление, извършено само за няколко секунди!
	Когато мина първоначалното вцепенение, Васкес възвърна хладнокръвието си и обмисли бързо положението. Трябваше на всяка цена да избегне ударите на тези негодници. Те може би не подозират съществуването му, но след като привършеха маневрите около закотвянето, вероятно някои от тях щяха да решат да се качат на фара, и то несъмнено с намерение да го угасят и да направят залива недостъпен, поне до зори…
	Без да се колебае, Васкес напусна дежурната стая и се втурна по стълбата към жилищното помещение на приземния етаж.
	Нямаше нито минута време за губене. Чуваше се вече плясъкът на отблъсваната от шхуната лодка, която щеше да свали на сушата няколко души от екипажа.
	Васкес затъкна на пояса си два револвера, сложи нещо за ядене в една торбичка, която преметна на гръб, после излезе от жилищното помещение, спусна се бързо по склона на площадката и без никой да го забележи, изчезна в мрака.
	{img:farat_042.jpg}


>	Глава VII
>	Пещерата

	Каква ужасна нощ предстоеше на нещастния Васкес, в какво положение се намираше! Злочестите му другари убити, после хвърлени зад борда и сега отливът отнасяше труповете им в морето!… Той забравяше, че ако не беше дежурен във фара, щеше да го сполети същата участ. Мислеше единствено за приятелите, които току-що бе загубил. „Горкият Морис, горкият Фелипе! — повтаряше си Васкес. — Те бяха готови да предложат доверчиво услугите си на тези негодници, а получиха в отговор револверни изстрели!… Няма да ги видя вече… а те няма да видят родината и семействата си!… А какво ли ще й бъде на жената на Морис… която го очакваше след два месеца… като научи за смъртта му!“
	Васкес беше съкрушен. Той, техният началник, искрено обичаше двамата си другари… Познаваше ги от години!… Вслушвайки се в неговите съвети, те бяха поискали да работят на фара… А сега той беше сам!… Сам-самичък!…
	Но отде се е домъкнала тази шхуна и какъв разбойнически екипаж има на борда си? Под какво знаме плава и защо е дошла в залива Елгор?… Значи, заливът им е познат?… А какво ще правят тук?… Защо, веднага след като слязоха на брега, угасиха фара?… Дали целта им не е да попречат на други кораби да влизат в залива?… Всички тези въпроси се блъскаха в главата на Васкес, без да може да им отговори. Дори не мислеше за опасността, на която сам беше изложен. И все пак злосторниците не ще пропуснат да забележат, че жилищното помещение е било обитавано от трима пазачи… Дали ще се заловят тогава да търсят третия?… И няма ли на края да го намерят?
	От скривалището си на по-малко от двеста стъпки от дъното на залива Васкес виждаше движещите се светлини на фенерите ту от борда на шхуната, ту зад оградата на фара, ту зад прозорците на жилищното помещение. Чуваше дори как тия хора си подвикваха, и то на родния му език. Дали са сънародници, или чилийци, перуанци, боливийци, мексиканци, които говорят на испански, или пък бразилци?
	Най-после към десет часа светлините угаснаха и никакъв шум не смути повече нощната тишина.
	Обаче Васкес не биваше да остава на това място. Когато се съмне, ще го открият тук. Тъй като не може да очаква никаква милост от тези бандити, трябва да бъде по-далеч от тях.
	Накъде да тръгне?… Към вътрешността на острова ли, където е относително по-безопасно? Или пък обратно, да се приближи до входа на залива с надежда да го прибере някой минаващ оттук кораб? Но и във вътрешността, и по крайбрежието — как да осигури съществованието си, докато дойде новата смяна? Провизиите му скоро ще свършат. След две денонощия нищо няма да остане от тях. Как да ги поднови? Не разполагаше дори с риболовни принадлежности! А как да се сдобие с огън? Май ще бъде принуден да се прехранва с мекотели и миди.
	На края твърдостта му надделя. Трябваше да вземе някакво решение и той го взе. Реши да стигне брега около нос Сан Хуан и там да прекара нощта. Когато се съмне, ще помисли какво да прави по-нататък.
	И тъй Васкес напусна мястото, откъдето наблюдаваше шхуната. От нея не идеше вече нито шум, нито светлинка. Тези злодеи се чувствуваха в безопасност в тоя залив и сигурно не бяха поставили дори часови на борда.
	Тогава Васкес тръгна по северния бряг, движейки се в подножието на крайбрежните скали. Чуваше само плясъка на отлива и от време на време крясък на закъсняла птица, която се прибираше в гнездото си.
	Беше единайсет часът, когато Васкес се спря до края на носа. Тук, на песъчливия бряг, не можа да намери друго убежище освен една тясна вдлъбнатина, в която остана до зори.
	Преди слънцето да освети хоризонта, Васкес слезе до самия морски бряг и погледна не идва ли някой откъм фара или откъм завоя на скалите около нос Сан Хуан.
	Ала цялото крайбрежие от двете страни на залива беше пусто. Не се показваше дори лодка, макар че сега екипажът на шхуната разполагаше с две — спасителната лодка на „Мауле“ и баркасът, оставен на пазачите.
	А и в морето около острова не се виждаше никакъв плавателен съд.
	Васкес си мислеше колко опасно ще бъде занапред корабоплаването около остров Естадос, тъй като фарът вече не работи. Така корабите, които идват от открито море, няма да знаят точното си местоположение. Надявайки се да бъдат предупредени от светлината на фара в Елгорския залив, те ще се насочват уверено към запад с риск да се разбият в опасния бряг между нос Сан Хуан и косата Севръл.
	„Угасиха го, негодници такива, — провикна се Васкес, — и тъй като нямат интерес да го запалват отново, не ще го запалят вече!“
	Угасяването на фара беше действително много сериозно обстоятелство, от естество да предизвика катастрофи, от които тези злодеи можеха да се възползуват, докато още бяха тук. Нямаше нужда вече, както преди, да примамват корабите с огньове, защото те щяха сами да се приближат до фара, без да подозират нищо.
	Васкес, седнал на един голям камък, обмисляше случилото се предишния ден. Той гледаше дали течението не влачи труповете на неговите злочести другари… Не, отливът вече бе свършил работата си — те бяха погълнати от морските дълбини!
	Положението му се разкри с цялата си ужасна действителност. Какво може да направи? Нищо… Нищо друго, освен да чака връщането на „Санта Фе“. Но трябва да минат още два дълги месеца, докато куриерският кораб се покаже при входа на залива Елгор. Дори и Васкес да не бъде открит дотогава, как ще си набавя храна?… Подслон винаги може да си намери в някоя пещера в крайбрежните скали, а и хубавото време сигурно ще трае най-малко до идването на новата смяна. Ако е зима, Васкес няма да може да издържи на студовете, при които термометърът спада до тридесет-четиридесет градуса под нулата. Ще замръзне дори преди да умре от глад.
	Васкес се залови най-напред да си потърси подслон. Жилищното помещение положително бе показало на пиратите, че обслужването на фара е, било поверено на трима пазачи. В желанието си на всяка цена да се отърват от третия, който им се бе изплъзнал, навярно те скоро ще го потърсят в околностите на нос Сан Хуан.
	Васкес чувствуваше нов прилив на енергия. Отчаянието не можеше да има власт над такава волева личност.
	След непродължително търсене, там, където скалите на нос Сан Хуан образуват ъгъл с песъчливия бряг, той откри една тясна кухина, дълбока десет и широка пет-шест стъпки, застлана със ситен пясък. Тя беше извън обсега и на най-силните приливи и сравнително защитена от яростта на морските ветрове. Васкес се вмъкна в тази дупка и скъта в нея малкото неща, които бе взел от жилището, а също и оскъдните провизии от торбичката. Колкото до питейна вода, един малък поток, подхранван от топенето на снеговете, който течеше в подножието на крайбрежните скали и се вливаше в залива, щеше да утолява жаждата му.
	Васкес залъга глада си със сухар и парче солено месо. Тъкмо се готвеше да излезе да сръбне вода, чу наблизо шум и се спря.
	„Те са“ — рече си той.
	Залегна до стената така, че да може да вижда, без да бъде забелязан, и се загледа по посока на залива.
	Една лодка, карана от четирима души, се носеше по течението. Двама гребяха на носа. Другите двама, от които единият държеше кормилото, стояха на кърмата.
	{img:farat_045.jpg}
	Беше лодката на шхуната, а не баркасът на фара.
	„Защо идват тук? — питаше се Васкес. — Дали не търсят мене?… Ако се съди по увереното маневриране на шхуната в залива, тези негодници сигурно вече го познават и не за пръв път кракът им стъпва на острова… Не са дошли дотук само да разгледат брега!… Ако не идват да уловят мен, тогава каква е целта им?…“
	Васкес наблюдаваше внимателно тия хора. Той прецени, че този, който управляваше лодката — най-възрастният от четиримата — трябва да е главатарят, капитанът на шхуната. Не можеше да определи националността му, но по външността на спътниците му заключаваше, че те са южноамериканци от испанската раса.
	В тоя момент лодката се намираше на сто крачки над кухината, в която се криеше Васкес, почти при входа на залива, покрай чийто северен бряг се бе движила досега. Старият моряк нито за миг не я изпущаше от очи.
	Главатарят даде знак и веслата застанаха неподвижно. С помощта на кормилото и придобитата инерция лодката акостира на пясъчния бряг.
	Един от гребците заби многорожката в пясъка, след което всички наслязоха.
	И ето какъв разговор стигна до ушите на Васкес тогава:
	— Това ли е мястото?
	— Да. Пещерата е там. Двайсет крачки преди завоя на скалите.
	— Голям късмет, че хората от фара не са я открили!
	— Нито пък някой от тия, които петнайсет месеца строиха фара!
	— Те бяха много заети с работа в залива.
	— А и отворът беше така добре замаскиран, че трудно можеше да се забележи.
	— Да вървим — каза главатарят.
	И закрачи с двама от спътниците си напряко през песъчливия бряг, който на това място беше широк стотина стъпки, броени от подножието на скалите.
	От скривалището си Васкес следеше всички техни движения, наострил уши така, че да не пропусне нито една дума. Осеяният с раковини пясък скърцаше под краката им. Но скоро този шум утихна и Васкес виждаше само разхождащия се назад-напред човек, оставен да пази лодката.
	„Сигурно имат там някаква пещера“ — рече си той.
	Васкес не можеше да се съмнява повече, че шхуната е докарала шайка морски разбойници, грабители, настанили се на остров Естадос още преди започването на строежа. Дали не са скрили награбеното в тази пещера?… Може би искат да го пренесат на шхуната?
	Внезапно му хрумна, че там трябва да има запаси от провизии, които може да използува. Сякаш лъч на надежда замъждука в душата му. Щом лодката потегли обратно към закотвената шхуна, той ще излезе от скривалището си, ще издири входа на пещерата, ще се вмъкне в нея и ще намери там с какво да преживее до пристигането на куриерския кораб!… Ако успее да осигури прехраната си за няколко седмици, остава му едно-единствено желание: тези негодници да не могат да напуснат острова.
	„Да! Да бъдат още тук, когато «Санта Фе» се върне, и капитан Лафаяте да им даде заслуженото!“
	Но ще се изпълни ли това желание? Като размисли добре, Васкес прецени, че шхуната трябва да се е отбила в залива Елгор само за два-три дни, колкото да вземе товара, скрит в пещерата, а после да напусне остров Естадос и никога вече да не се върне.
	Васкес скоро щеше да разбере това.
	След като прекараха един час в пещерата, тримата излязоха и почнаха да се разхождат по брега. Тъй като разговаряха на висок глас, от кухината, в която се бе сгушил, Васкес можа отново да чуе всичко, от което скоро щеше да се възползува.
	— Ех, не са ни ограбили тия добри хора в наше отсъствие!
	— И когато „Мауле“ отплава, ще бъде с пълен трюм.
	— И с достатъчно провизии за своя маршрут, така че да не страдаме от лишения!
	— Действително с това, което имаме на шхуната, не можехме да си осигурим ядене и пиене чак до тихоокеанските острови!
	— Глупаци! За петнайсет месеца не можаха да открият съкровищата ни, а и не дойдоха да ни подгонят от нос Сан Бартоломе!
	— Ура за тях! Иначе напразно щяхме да примамваме кораби към рифовете на острова. Всичко щеше да отиде на вятъра!
	Като слушаше тия думи, които караха негодниците да се смеят с цяло гърло, Васкес с кипнало от гняв сърце беше готов да се нахвърли върху тях с револвер в ръка и да счупи главите на тримата. Но се сдържа. По-добре да не пропусне нищо от тоя разговор. От него той научи с какъв гнусен занаят се бяха занимавали тия злодеи в тази част на острова и никак не се учуди, когато добавиха:
	— Колкото до този прехвален Фар на края на света, нека капитаните дойдат да го търсят сега!… Ще бъдат все едно като слепци!
	— И като слепци все ще се насочват към острова, където корабите им бързо ще стават на трески.
	— Дано, преди да заминем с „Мауле“, един-два кораба да се разбият в скалите на нос Сан Хуан! Щом дяволът ни е пратил тая шхуна, трябва да я натоварим догоре.
	— Ех, добре подрежда работите дяволът!… Един хубав кораб, който ни идва на нос Сан Бартоломе, и нито жива душа на него — нито капитан, нито матроси, от които впрочем щяхме да се отървем…
	Така Васкес разбра как шхуната, наречена „Мауле“, бе паднала в ръцете на тази банда в западния край на острова и как няколко кораба, примамени с хитрост от тези грабители на корабни останки, бяха загинали с екипажа и стоката си на рифовете край острова.
	— А какво ще правим сега, Конгре? — запита един от тримата.
	— Ще се върнем на „Мауле“, Карканте — отговори Конгре, в чието лице Васкес правилно бе познал главатаря на бандата.
	— Няма ли да почнем да опразваме пещерата?
	— Не, докато не отстраним повредите, а това ще ни отнеме май няколко седмици…
	— Тогава — каза Карканте — да пренесем в лодката някои инструменти.
	— Добре… и ще дойдем пак, когато стане нужда. Варгас сигурно ще намери тук всичко необходимо за работата му.
	— Да не губим време — подкани Карканте. — Ей сега ще настъпи приливът. Да се възползуваме от него.
	— Разбира се — отвърна Конгре, — когато шхуната бъде поправена, ще пренесем на нея всичкия си багаж. Няма опасност дотогава да ни го откраднат.
	— Ех, Конгре, не забравяй, че на фара имаше трима пазачи и че един от тях избяга.
	— Не се безпокой, Карканте. Няма да минат и два дни и ще умре от глад, освен ако не се храни с лишеи и миди… Впрочем ние ще запушим наново отвора на пещерата.
	— Все пак — рече Карканте — жалко, че имаме да поправяме повреди. Иначе още утре „Мауле“ можеше да излезе на море… Вярно, по време на престоя ни някой кораб може да се разбие в брега, и то без да си правим труда да го примамваме… И това, което ще бъде загубено за него, няма да бъде загубено за нас!
	Когато излязоха повторно от пещерата, Конгре и спътниците му носеха сечива, корабна обшивка и дървен материал за поправка на ребрата на шхуната. Като замаскираха грижливо входа, те слязоха при лодката и се качиха на нея точно когато в залива настъпваше прилив.
	Лодката веднага се отдели от брега и понесена от веслата, скоро изчезна зад една извивка на брега.
	Когато разбра, че вече няма опасност да го забележат, Васкес се спусна отново на пясъчната ивица. Сега вече знаеше всичко, което го интересуваше, между другото и две важни неща: първо, че може да се снабди с провизии в достатъчно количество за много седмици; второ, че шхуната има повреди, за чиято поправка бяха нужни най-малко две седмици, ако не и повече, но едва ли толкова дълго, че да бъде още тук, когато се върне куриерският кораб.
	Колкото до вероятността да забави нейното отплаване, когато „Мауле“ бъде готова да излезе отново на море, Васкес не можеше и да си помисли това… Виж, ако някой кораб мине на малко разстояние от нос Сан Хуан, ще му даде сигнали… при нужда ще се хвърли в морето, за да го стигне с плуване… Щом се озове на борда му, ще опише на капитана положението… и ако този капитан разполага с достатъчно многоброен екипаж, няма да се поколебае да влезе в залива Елгор, да завладее шхуната… Ако пък тези злодеи избягат във вътрешността на острова, ще им бъде вече невъзможно да го напуснат… и когато „Санта Фе“ се върне, капитан Лафаяте ще съумее да излови тези бандити или да ги унищожи до един!… Но дали някога ще се приближи кораб до нос Сан Хуан?… И ако дойде насам, ще забележи ли сигналите на Васкес?…
	Впрочем що се отнася до него, макар този Конгре да беше уверен, че има трети пазач, това не го тревожеше — ще съумее да избегне диренията. Най-важното засега беше да разбере ще може ли да си осигури храна до пристигането на куриерския кораб, затова, без да чака повече, Васкес закрачи към пещерата.


>	Глава VIII
>	„Мауле“ в ремонт

	Да отстранят повредите на шхуната, да я направят отново годна за дълъг път през Тихия океан, да натоварят на нея всичкия си багаж, складиран в пещерата, за да отплават колкото е възможно по-скоро — с всичко това Конгре и другарите му трябваше да се заловят незабавно.
	Общо взето, поправките по корпуса на „Мауле“ бяха трудна задача. Но дърводелецът Варгас познаваше занаята си, не му липсваха нито сечива, нито материали, а и работата щеше да се извърши при добри условия.
	На първо място трябваше да освободят шхуната от баласта, после да я изтеглят на песъчливия бряг на заливчето и да я повалят на десния борд, за да могат да извършат ремонт отвън, като сменят ребрата и обшивката на корпуса.
	Това навярно изискваше доста време; но Конгре разполагаше с много време, защото разчиташе, че хубавият сезон ще трае най-малко два месеца.
	Колкото до пристигането на смяната, той знаеше какво е фактическото положение на нещата.
	Всъщност намереният в жилищното помещение дневник на фара му разкри всичко, което го интересуваше: тъй като пазачите се сменяха на всеки три месеца, куриерският кораб „Санта Фе“ нямаше да се върне в залива Елгор преди първите дни на март, а сега течаха едва последните дни на декември.
	Същевременно в тази книга бяха вписани имената на тримата пазачи — Морис, Фелипе и Васкес. Впрочем самата подредба на стаята показваше, че в нея са живели трима души. Следователно единият от пазачите е успял да избегне участта на своите злочести другари. Къде се е скрил? Както знаем, това не безпокоеше много Конгре. Сам, без средства за преживяване, беглецът скоро щеше да стане жертва на несгодите, на глада.
	И все пак, макар че разполагаха с достатъчно време за ремонт на шхуната, винаги трябваше да се съобразяват с възможни забавяния; и действително още в началото се наложи да прекъснат едва що започнатата работа.
	Тъкмо бяха свършили разтоварването на шхуната, която Конгре бе решил на другия ден да обърне на борда, за да поправят подводната й част, и през нощта на 3 срещу 4 януари настъпи рязка промяна на времето.
	Тая нощ на южния хоризонт се струпаха гъсти облаци. Температурата стигаше до шестнайсет градуса, а барометърът показваше „буря“. Безброй светкавици пламнаха по небето. Отвред трещяха гръмотевици. Вятърът беснееше с необикновена сила; развълнуваното море се мяташе високо над рифовете и се разбиваше в крайбрежните скали. Наистина голям късмет имаха, че бяха закотвили „Мауле“ в Елгорския залив, добре защитен от югоизточния вятър. При такова време всеки кораб с голям тонаж, бил той платноход или параход, би рискувал да се разбие в бреговете на острова, а камо ли кораб с такива малки размери като „Мауле“.
	Бурята беше толкова силна, океанът — така разбунен, че целият залив се развълнува. Във връхната точка на прилива водата се издигна до подножието на крайбрежните скали и заля изцяло песъчливия бряг под площадката на фара. Вълните плискаха до жилището на пазачите и пръските им стигаха половин миля навътре, чак до буковата горичка.
	Конгре и другарите му напрегнаха всички сили да задържат „Мауле“ на мястото, където беше закотвена. Няколко пъти вятърът и вълните я отнасяха встрани и опъваха котвата й, заплашвайки да я изхвърлят на песъчливия бряг. Наложи се да хвърлят втора котва в помощ на първата. На два пъти надвисна опасност от пълна катастрофа.
	Бдейки денонощно над „Мауле“, междувременно бандата се настани в пристройките, където нямаше причина да се страхува от вихъра. Пренесоха там леглата и постелките от шхуната; имаше достатъчно място да се приютят всичките петнайсет души. Никога през целия си престой на остров Естадос не бяха разполагали с такива удобства.
	Колкото до храната, нямаше за какво да се безпокоят. Провизиите от склада на фара щяха да бъдат предостатъчни, дори и да имаше двойно повече гърла за хранене. А в случай на нужда можеха да прибягнат до запасите от пещерата. Изобщо шхуната имаше осигурени припаси за дълъг път из тихоокеанските простори.
	Лошото време продължи до 12 януари и започна да се оправя едва през нощта на 12-и срещу 13-и. Цяла седмица беше загубена, защото не можеха да работят. Конгре сметна за благоразумно дори да върне част от баласта на шхуната, която се клатушкаше като лодчица. И без това едва бяха успели да я отдръпнат от подводните камъни, в които можеше да се разбие също както при входа на залива Елгор.
	Тая нощ вятърът внезапно промени посоката си и задуха от запад-югозапад. Морето около нос Сан Бартоломе се развълнува силно. Ако „Мауле“ беше още в малкото заливче при носа, положително щеше да се разбие там.
	Тая седмица само един кораб мина край остров Естадос. Беше денем. Значи, не бе имал възможност да види фара и да забележи, че той вече не се пали между залез и изгрев слънце. Корабът идваше от североизток и с намалени платна навлезе в пролива Льомер, развявайки на мачтата си френското знаме.
	Впрочем той мина на три мили от брега и само с далекоглед можеше да се познае националността му. Така че дори и Васкес да му дадеше сигнали от нос Сан Хуан, не можеха да ги забележат, както и стана, защото капитан-французин не би се поколебал да спусне лодката си в морето, за да докара на борда корабокрушенец.
	Сутринта на 13-и отново свалиха баласта от старо желязо и го нахвърлиха безразборно на пясъка, но така че да бъде недосегаем от прилива, и по тоя начин, за разлика от нос Сан Бартоломе, можаха по-обстойно да огледат вътрешността на трюма. Дърводелецът заяви, че повредите са по-сериозни, отколкото е предполагал. „Мауле“ се бе пресилила много по време на пътуването си, борейки се отчаяно със силно развълнуваното море. Тогава именно в кърмата й се бе появил този пробив. Корабът явно не можеше да отиде по-далеч от залива Елгор. Затова се налагаше да го изкарат на сухо, за да пристъпят към заменянето на някои части и на обшивката на около шест стъпки дължина.
	Както знаем, благодарение на предметите от всякакво естество и за всякакви цели, взети от пещерата, материали нямаше да им липсват. Дърводелецът Варгас не се съмняваше, че с помощта на другарите си ще свърши навреме работата. Не успее ли, ненапълно поправената „Мауле“ няма да може да се впусне из Тихия океан. Трябваше впрочем да бъдат благодарни за щастливото обстоятелство, че мачтите, платната и въжетата никак не бяха пострадали.
	Първата им работа беше да измъкнат шхуната на пясъка, за да я сложат да полегне на десния си борд. По липса на достатъчно мощни механизми това щеше да стане само при прилив. Получи се обаче ново забавяне с два дни, докато чакаха големия прилив на пълнолунието, който щеше да им помогне да извлекат шхуната високо на брега, за да остане там на сухо през целия лунен месец.
	Конгре и Карканте се възползуваха от това забавяне, за да отидат пак в пещерата, този път с баркаса на фара, по-голям от лодката на „Мауле“. С него щяха да пренесат част от ценните предмети, награбеното злато и сребро, накитите и други скъпоценности и да ги струпат в складовете на пристройката. Баркасът отплава сутринта на 14 януари.
	От два часа вече имаше отлив, така че лодката щеше да се върне с настъпването на прилива следобед.
	Времето беше доста хубаво. Слънчевите лъчи пронизваха облаците, които лекият ветрец тласкаше от юг.
	Преди да потеглят, както всеки ден, Карканте се качи на терасата на фара, за да огледа хоризонта. Морската далечина пустееше, никакъв плавателен съд не се виждаше, дори от ония лодки на жителите на Огнена земя, които се осмеляваха понякога да се приближат до източната част на Новогодишните острови.
	Додето стигаше погледът, островът също беше пуст.
	Докато баркасът се спускаше по течението, Конгре изучаваше внимателно двата бряга на залива. Къде ли е сега третият пазач, който се бе спасил?… Макар че това не го безпокоеше, все пак по-добре да се отърве от него и именно това щеше да стори в случая.
	Сушата беше пуста като залива. Оживяваше я само полетът и крясъкът на безброй птици, които гнездяха по крайбрежните скали.
	Към единайсет часа лодката, подпомогната не само от отлива, но и от вятъра, акостира пред пещерата.
	Като оставиха двама от хората си да пазят, Конгре и Карканте слязоха на брега и се запътиха към пещерата, откъдето излязоха след половин час.
	Изглежда, че нещата бяха в същото състояние, в което ги бяха оставили. Впрочем тук имаше нахвърляни безразборно най-различни предмети, така че дори при светлината на фенера би било трудно да разберат дали липсва нещо.
	Конгре и спътникът му донесоха две здраво затворени каси, задигнати от един претърпял крушение тримачтов английски кораб, в които имаше значителна сума в златни монети и скъпоценни камъни. Сложиха ги в лодката и се готвеха да отплават, ала изведнъж на Конгре му хрумна да прескочи до нос Сан Хуан. Оттам можеше да огледа крайбрежието в южна и северна посока.
	Така двамата с Карканте изкачиха скалите и се спуснаха до края на носа.
	Оттук погледът можеше да обхване, от една страна, брега, който се очертаваше по посока на пролива Льомер на разстояние около две мили, и, от друга, пясъчната коса Севръл.
	— Няма никой — рече Карканте.
	— Да, никой! — потвърди Конгре.
	Тогава двамата се върнаха при лодката и тъй като приливът започваше, възползуваха се от течението. А след по-малко от три часа бяха отново в дъното на залива Елгор.
	Два дена по-късно, сутринта на 16-и, Конгре и другарите му се заловиха да преместят „Мауле“ на сухо. Приливът трябваше да настъпи към единайсет часа и съобразно с това извършиха всички необходими приготовления. С помощта на едно въже, съединено със сушата, щяха да влачат шхуната до песъчливия бряг, когато водата се издигнеше достатъчно високо.
	Сама по себе си тази операция не беше съпроводена нито с трудности, нито с рискове, защото приливът щеше да свърши цялата работа.
	Щом морето стигна най-високата си точка, опънаха въжето и издърпаха „Мауле“ колкото се може по-високо над брега.
	Оставаше само да чакат отлива. Към един часа водата започна да се отдръпва от подводните камъни, разположени най-близо до крайбрежните скали, и дъното на „Мауле“ опря в пясъка. В три часа тя лежеше вече съвсем на сухо на десния си борд.
	Сега можеха да пристъпят към работа. Само че, тъй като не бяха успели да довлекат шхуната до подножието на крайбрежните скали, а при прилив корабът ще се намира на вода, всеки ден по няколко часа трябваше да прекъсват тази работа. Но, от друга страна, понеже с всеки изминат ден нивото на прилива все повече ще спада, времето на бездействие постепенно ще намалява и в течение на две седмици работата може да продължи без прекъсване.
	Дърводелецът се запретна да свърши каквото се полагаше. Дори и да не можеше да разчита на патагонците от бандата, поне останалите, включително Конгре и Карканте, щяха да му се притекат на помощ.
	Лесно свалиха повредената част на обшивката, като махнаха медните листа на обковката. Така се оголиха ребрата, които трябваше да се сменят. Дървеният материал, докаран от пещерата — дъски и скоби, — щеше да бъде достатъчен за тази цел, та нямаше да се наложи да секат трупи от буковата гора, да ги нарязват на дъски, да ги кроят, което би им струвало много труд.
	През следващите две седмици Варгас и останалите, улеснени от задържалото се хубаво време, свършиха добра работа. Най-много трудности им създаде разглобяването на ребрата, които трябваше да се сменят. Те бяха съединени здраво с медни болтове и дъбови клечки. Очевидно „Мауле“ бе излязла от някоя от най-добрите корабостроителници на Валпарайсо. Варгас успя с голяма мъка да завърши тази начална част от работата си; ако нямаше подръка дърводелските инструменти, взети от пещерата, не можеше да я доведе до благополучен край.
	Разбира се, първите няколко дни по време на прилив работата трябваше да се прекъсва. После приливът толкова отслабна, че едва достигаше първите скатове на песъчливия бряг. Шхуната нямаше вече досег с водата и можеше да се работи във вътрешността на корпуса. Но трябваше поне обшивката да бъде готова, преди приливите да се засилят.
	Като предпазна мярка Конгре нареди да се закърпят всички шевове под ватерлинията*, без обаче да се маха медната обковка. Запълниха наново цепнатините със смола и кълчища, взети от разбитите кораби.
	[* Ватерлиния — черта по борда, до която корабът се потапя във водата в натоварено състояние. Б.пр.]
	Работата продължи така почти без прекъсване до края на месец януари. Времето беше все тъй благоприятно. Наистина имаше, ако не няколко дни, то поне няколко часа дъжд, понякога много силен, но, общо взето, краткотраен.
	През това време забелязаха само два кораба около остров Естадос.
	Първият беше английски параход, който идваше от Тихия океан, и след като мина през пролива Льомер, се отдалечи в североизточна посока, вероятно на път за някое европейско пристанище. Той мина край нос Сан Хуан посред бял ден. Появи се при изгрев слънце и изчезна от погледа преди залез. Значи, капитанът му не бе имал възможност да забележи, че фарът е угасен.
	Вторият беше голям тримачтов кораб, чиято националност не можаха да определят. Свечеряваше се, когато той се показа срещу нос Сан Хуан и продължи покрай източния бряг на острова до косата Севръл. Карканте, който дежуреше на фара, видя само зелената светлина на десния му борд. Но ако този платноход плаваше от няколко месеца, капитанът и екипажът му сигурно не знаеха, че фарът е вече построен.
	Този тримачтов кораб мина доста близо край брега, така че екипажът не можеше да не забележи сигнали, например огън, запален до края на носа. Опитал ли се е Васкес да привлече вниманието му?… Както и да е, при изгрев корабът изчезна на юг. На хоризонта се появиха и други платноходи и параходи, вероятно на път за Фолклъндските острови. Те може би и не подозираха съществуването на остров Естадос.
	Последния ден на месец януари, когато настъпиха силните приливи на пълнолунието, времето внезапно се промени рязко. Задуха източен вятър, който нахълтваше в самия Елгорски залив.
	За щастие, макар че ремонтът не беше напълно завършен, поне ребрата и обшивката бяха сменени, благодарение на което корпусът на „Мауле“ бе станал непромокаем. Нямаше вече опасност в трюма да проникне вода.
	Това трябваше да ги радва, защото в течение на две денонощия приливът стигна връхната си точка, вълните плискаха около корпуса и шхуната се повдигна, без обаче да се измъкне от пясъчното дъно.
	Конгре и другарите му трябваше да вземат сериозни мерки, за да предотвратят нови повреди, които можеха да забавят още повече отпътуването им. За щастие шхуната продължаваше да лежи с дъното си на пясъка. Тя се клатушкаше доста силно ту към единия, ту към другия си борд, но нямаше опасност да се удари в скалите на заливчето.
	Впрочем от 2 февруари нататък приливите започнаха да отслабват и „Мауле“ отново зае неподвижно положение на песъчливия бряг. Тогава можаха да пристъпят към запушването на пролуките в горните части на корпуса и дървения чук ехтеше непрекъснато от светло до тъмно.
	При това нямаше опасност товаренето да забави отплаването на „Мауле“. Баркасът сновеше често до пещерата с хората, които не помагаха на Варгас. Придружаваше ги ту Конгре, ту Карканте.
	При всеки курс лодката докарваше част от предметите, които трябваше да бъдат настанени в трюма на шхуната. Временно ги струпваха в склада на фара. Така товаренето щеше да стане по-лесно и по-равномерно, отколкото ако закараха „Мауле“ пред самата пещера, при входа на залива, където лошото време можеше да пречи на работата. На този бряг чак до нос Сан Хуан нямаше друго убежище освен малкото заливче в подножието на фара.
	Още няколко дни и „Мауле“, окончателно поправена и натоварена, ще бъде в състояние да излезе отново на море.
	{img:farat_053.jpg}
	И действително на 12 февруари последните пролуки на палубата и на корпуса бяха запушени. Дори с няколко кутии боя, намерени сред останките от разбити кораби, можаха да пребоядисат „Мауле“ от носа до кърмата. Конгре се възползува от случая да смени името на шхуната, която в чест на своя помощник кръсти „Карканте“. Не пропусна дори да прегледа внимателно въжетата и да нареди да се позакърпят платната, които трябва да са били нови, когато шхуната е напуснала пристанището на Валпарайсо.
	Така че на 12 февруари „Мауле“ беше готова да се върне на мястото си в заливчето и да се пристъпи към товаренето й, но за голямо огорчение на Конгре и другарите му, които горяха от нетърпение да се махнат по-скоро от остров Естадос, се наложи да чакат прилива на следващото пълнолуние, за да пуснат шхуната на вода. Този прилив настъпи на 24 февруари. Тоя ден шхуната се измъкна от леговището си, издълбано в крайбрежния пясък, и се плъзна леко по дълбока вода; оставаше само да се погрижат за товаренето.
	Ако не се случеше нещо непредвидено, „Карканте“ можеше да отплава след няколко дни, да излезе от залива Елгор, да се спусне по пролива Льомер и поемайки в югозападна посока, да се устреми с пълна скорост към тихоокеанските простори.


>	Глава IX
>	Васкес

	Откакто шхуната се закотви в залива Елгор, Васкес прекарваше неотлъчно на брега около нос Сан Хуан. Ако някой кораб се отбие в залива, поне ще бъде тук, за да му даде сигнал, когато минава.
	Ще го приберат, а той ще предупреди капитана за опасността, която го дебне, ако се приближи до фара, ще го осведоми, че там се е настанила банда злосторници, и ако капитанът няма достатъчно многоброен екипаж, за да ги залови или прогони във вътрешността на острова, поне ще има време да се отдалечи в открито море.
	Но дали това ще стане, пък и дали някой кораб би се решил доброволно да влезе в този почти неизвестен на мореплавателите залив?
	Ала най-добре би било този кораб да се насочи към Фолклъндските острови, до които има само няколко дни път, и да уведоми веднага тамошните английски власти и за събитията, станали на остров Естадос. Тогава някой военен кораб би могъл да замине незабавно за залива Елгор, да пристигне там преди отплаването на „Мауле“, да унищожи Конгре с цялата му банда и да направи необходимото, щото фарът отново да заработи. „Дали за това няма да се наложи да чакам завръщането на «Санта Фе»? — повтаряше си Васкес. — Два месеца!… Дотогава шхуната ще бъде далеч… а иди я търси после сред тихоокеанските острови…“
	Както виждаме, честният Васкес, забравяйки дори себе си, мислеше непрекъснато за безмилостно убитите си другари, за безнаказаността, на която може би ще се радват тия злодеи, когато напуснат острова, и на сериозните опасности, които застрашаваха корабоплаването по тия места, откакто Фарът на края на света угасна.
	Впрочем от материална гледна точка и при условие, че не открият убежището му, след посещението си в пещерата на пиратите той беше обезпечен.
	Тази просторна пещера се врязваше дълбоко в недрата на крайбрежните скали. В нея дълги години бандата бе намирала подслон. Там бяха струпани всички трофеи от корабокрушенията — злато, сребро, скъпи предмети, събрани по крайбрежието при отлив. И най-после пак там Конгре и хората му бяха прекарали дълги месеци, прехранвайки се първоначално с припасите, които притежаваха в момента на настаняването си, а после — с набавените от многобройните корабокрушения, за някои от които вина имаха самите те.
	От тези припаси Васкес взе само най-необходимото, така че Конгре и другите да не забележат нищо: един малък сандък с морски сухари, буренце солено месо, един мангал, на който ще може да си пали огън, котле, чаша, вълнено одеяло, резервна риза и чорапи, мушама с качулка, два револвера с двайсетина патрона, огниво, фенер, прахан. Взе също около един килограм тютюн за лулата си. Впрочем, съдейки от дочутото, ремонтът на шхуната щеше да трае няколко седмици, така че можеше да си вземе и допълнителни припаси.
	Трябва да кажем, че тъй като смяташе тесния тунел, в който се бе настанил, за твърде близо до пещерата и се боеше да не го открият там, от предпазливост той си потърси друго убежище, малко по-отдалечено и по-сигурно. Намери го на петстотин крачки по-нататък, отвъд нос Сан Хуан, на брега на пролива. Между две високи канари, опрени в крайбрежните скали, се образуваше пещера, чийто отвор не се виждаше. За да стигне до нея, трябваше да пропълзи през една едва различима пролука между грамадата от каменни блокове. При отлив морето стигаше почти до подножието им, но никога не се издигаше толкова високо, че да залее тази кухина, в чийто ситен пясък нямаше нито раковина, нито следа от влага.
	Човек би могъл да мине сто пъти край тази пещера, без да предположи, че тя съществува, а Васкес я бе открил няколко дни преди това съвсем случайно.
	Така че пренесе там различните вещи, взети от пещерата, които щяха да му бъдат полезни.
	Впрочем Конгре, Карканте и другите рядко се вестяваха в тази част от крайбрежието. Дойдоха само веднъж — при второто посещение в пещерата си, и Васкес ги забеляза, когато спряха до края на нос Сан Хуан. Сгушен в дъното на кухината, не можеха да го видят, и не го видяха.
	Излишно е да добавяме, че никога не се осмеляваше да излезе навън, без да вземе най-сериозни предпазни мерки, като предпочиташе да се движи вечер, особено когато отиваше в пещерата. Преди да завие зад скалите при входа на залива, той първо се уверяваше, че нито лодката на шхуната, нито баркасът на фара не са привързали за брега.
	Но колко безкрайно му се виждаше времето сред тая самота и какви мъчителни спомени нахлуваха непрекъснато в главата му: кървавата сцена, от която бе избягал, Фелипе и Морис, паднали под ударите на убийците. Непреодолимо желание обземаше сърцето му да пресрещне главатаря на тази банда и да отмъсти със собствените си ръце за смъртта на своите злочести другари!…
	„Не… не! — повтаряше си той. — Рано или късно те ще бъдат наказани!… Бог няма да позволи да избягнат възмездието… Те ще платят с живота си за тези престъпления!…“
	А забравяше на какъв риск беше изложен собственият му живот, докато шхуната се намираше в залива Елгор.
	„И все пак… — провикваше се той — дано да не си отидат тези негодници; дано да бъдат още тук, когато се върне «Санта Фе»… да не им даде господ да заминат!…“
	Ще се изпълни ли това желание? Повече от три седмици трябва да изтекат, докато куриерският кораб се появи край острова!…
	От друга страна, продължителността на този престой учудваше Васкес. Сигурно повредите на шхуната са толкова сериозни, че цял месец не е стигнал за пълното им отстраняване?… Конгре трябва да е научил от дневника на фара датата, когато ще пристигне новата смяна. Той не може да не знае, че ако не поеме по море, преди да настъпят първите дни на март…
	Беше 16 февруари. Васкес, измъчван от нетърпение и безпокойство, искаше да разбере как стоят нещата. Когато слънцето залезе, той стигна входа на залива и продължи по северния бряг, насочвайки се към фара.
	Макар че вече бе паднал гъст мрак, имаше опасност да го срещне някой от бандата, ако дойде насам. Затова Васкес се промъкваше предпазливо, като се движеше до самите крайбрежни скали, взираше се в тъмнината, спираше, ослушваше се при всеки подозрителен шум.
	Оставаха му още около три мили до дъното на залива. Сега Васкес вървеше обратно на посоката, в която бе избягал след убийството на другарите си. И тази вечер, както тогава, никой не го забеляза.
	Към девет часа той се спря на двеста крачки от оградата на фара и оттук видя в прозорците на пристройката блясък на светлини. Направи гневно движение, жест на закана при мисълта, че бандитите са в жилищното помещение на мястото на тия, които бяха убили, на тоя, когото щяха да убият, ако им паднеше в ръцете!
	Оттук Васкес не можеше да види обвитата в мрак шхуна. Трябваше да се приближи още стотина крачки, без да съзнава, че това е опасно. Цялата банда се беше затворила в жилищното помещение. Вероятно никой нямаше да излезе оттам.
	Васкес се приближи още повече. Промъкна се до песъчливия бряг на малкото заливче. При вчерашния отлив бяха измъкнали шхуната от плитчината. Сега тя се клатушкаше върху водата, закрепена за котвата си!
	Ах, да можеше, да зависеше само от него, с какво удоволствие би издънил корпуса й и би я потопил в заливчето!
	Значи повредите са поправени. Ала Васкес забеляза, че макар шхуната да беше на вода, все пак до ватерлинията оставаха най-малко две стъпки. Това показваше, че не е натоварила нито баласта, нито багажа. Следователно заминаването можеше да се забави с още няколко дни. Но положително това ще бъде последното забавяне и след две денонощия „Мауле“ ще вдигне котва, ще заобиколи нос Сан Хуан и ще изчезне завинаги зад хоризонта.
	В момента Васкес имаше съвсем малко храна. Затова на другия ден тръгна за пещерата да попълни запасите си.
	Още не беше се разсъмнало, но като съобрази, че баркасът може да дойде тази сутрин да вземе всичко, което трябваше да се натовари на шхуната, забърза, движейки се много предпазливо.
	Когато заобиколи крайбрежните скали, не видя лодката, а и брегът беше пуст.
	Затова Васкес влезе смело в пещерата.
	Там имаше още доста предмети, не особено ценни, с които Конгре, изглежда, не искаше да задръства трюма на „Мауле“. Но какво бе разочарованието на Васкес, когато потърси сухари и месо!
	Всички хранителни продукти бяха отнесени!… И след две денонощия не ще има какво да яде!…
	Васкес нямаше време да се отдава на размишления. В тоя момент се чу плясък на весла. Баркасът пристигаше, носейки на борда си Карканте и двама от съучастниците му.
	Васкес притича бързо до входа на пещерата и като проточи глава навън, загледа.
	Баркасът вече акостираше. Васкес едва свари да се дръпне навътре, а после да се скрие в най-тъмния ъгъл, зад купчина платна и части от мачти, които не бяха нужни на шхуната, затова щяха да останат в пещерата.
	Васкес бе твърдо решил да продаде скъпо живота си, в случай че го открият. Ще си послужи с револвера, който носеше винаги на пояса си. Ала беше сам срещу трима!…
	Само двама прекрачиха входа — Карканте и дърводелецът Варгас. Конгре не бе дошъл с тях.
	Карканте държеше запален фенер и заедно с Варгас избра различни предмети, които щяха да допълнят товара на шхуната.
	Докато ровеха, двамата разговаряха.
	— Ето че сме 17 февруари — каза дърводелецът, — време да потегляме.
	— Добре де, ще потеглим — отговори Карканте.
	— Утре ли?
	— Мисля, че утре, нали сме готови.
	— Дано времето ни позволи! — забеляза Варгас.
	— Тази сутрин май е малко мрачно… Но ще се оправи.
	— Ако се забавим тук още осем-десет дни…
	— Да — съгласи се Карканте, — има опасност да се сблъскаме с новата им смяна…
	— Дума да не става… дума да не става! — извика Варгас. — Ние не сме в състояние да се справим с военен кораб.
	— Ала той ще се справи с нас и вероятно ще ни обеси на двата края на предната мачта! — отвърна Карканте, украсявайки отговора си със страшна ругатня.
	— Откровено казано… — вметна спътникът му, — предпочитам да съм на сто мили в морето!
	— Утре, нали ти казвам, утре! — увери го Карканте. — Стига да не завее такъв вятър, че да отнесе рогата на гуанаките!
	Васкес слушаше този разговор неподвижен, със затаен дъх. Карканте и Варгас ходеха насам-натам с фенер в ръка. Те отместваха някои предмети, избираха други и ги слагаха настрана. От време на време се приближаваха толкова до кътчето, където се бе сгушил Васкес, че само като протегнеше ръка, можеше да им опре револвера в гърдите.
	Посещението продължи половин час. Карканте повика човека, оставен при лодката. Той побърза да притича, за да помогне в пренасянето на вързопите.
	Карканте хвърли последен поглед към вътрешността на пещерата.
	— Жалко, че я оставям! — рече Варгас.
	— Няма как — отвърна Карканте. — Ех, да имаше шхуната триста тона вместимост!… Но ще отнесем всичко най-ценно, което има тук, и вярвам, че и по-нататък работите ни ще потръгнат добре.
	След това излязоха и скоро лодката, тласкана от попътен вятър, изчезна зад една издатина на залива. Васкес излезе на свой ред и се прибра в скривалището си.
	Значи след две денонощия няма да има нищо за ядене, а когато Конгре и съучастниците му заминат, несъмнено ще отнесат всички запаси на фара, така че Васкес вече и там няма да намери нищо. Как ще преживее до завръщането на куриерския кораб, който ще пристигне едва след две седмици, стига да не се забави?
	Както виждаме, положението беше много сериозно. Нито смелостта, нито твърдостта на Васкес можеха да го подобрят. Оставаше му да се прехранва с корени, изровени в буковата гора, или с риба, уловена в залива. Но за да бъде възможно това, „Мауле“ трябва да се махне завинаги от остров Естадос. Ако някакво обстоятелство я принуди да остане закотвена тук още няколко дни, Васкес неминуемо ще умре от глад в пещерата си на нос Сан Хуан.
	Денят течеше, небето ставаше все по-мрачно. Грамади от гъсти оловносиви облаци се трупаха на изток. В открито море силата на вятъра нарастваше. Вълните, които се носеха стремително по морската повърхност, скоро се превърнаха в дълги талази със запенени гребени, които всеки миг можеха да се стоварят с грохот в скалите на носа. Ако се задържи това време, шхуната в никой случай няма да може да излезе при утрешния прилив.
	Свечери се, а атмосферните условия не се промениха. Напротив, влошиха се още повече. Това не беше вече буря, която можеше да трае само няколко часа. Назряваше ураган. Личеше по цвета на небето и морето, по косматите облаци, които препускаха с все по-голяма скорост, по плясъка на вълните, които се сблъскваха с течението, и по рева, с който бъхтеха рифовете. Моряк като Васкес не можеше да се излъже. В жилищното помещение на фара стрелката на барометъра сигурно бе спаднала под делението „буря“.
	Обаче въпреки беснеещия вятър Васкес не остана в пещерата си. Той обикаляше песъчливия бряг, впил поглед в хоризонта, който постепенно потъмняваше. Последните лъчи на слънцето, което клонеше към залез, угаснаха едва след като Васкес забеляза една черна маса, която се движеше в открито море.
	— Кораб! — извика той. — Кораб, който май се насочва към острова!
	Действително беше кораб, който идваше от изток с намерение или да влезе в пролива, или да мине южно от острова.
	А бурята бушуваше със страшна сила. Това не бе вече обикновена буря, а от ония урагани, на които нищо не може да устои и които погубват и най-големите кораби. Ако нямат откъде да се измъкнат, т.е. ако имат суша пред себе си, рядко могат да избягнат катастрофа.
	— А и тия мерзавци не запалват фара! — провикна се Васкес. — Този кораб, който го търси, няма да го забележи!… Няма да знае, че само на няколко мили пред него има бряг!… Вятърът го тласка натам и ще го разбие в рифовете!…
	Да, имаше опасност от корабокрушение, и то по вина на Конгре и хората му! От върха на фара те несъмнено бяха забелязали този кораб, който не бе в състояние да поддържа повече курса си и тласкан от вятъра, се носеше стремглаво по развълнуваното море. Тъй като не можеше да се ориентира по светлината на фара, който капитанът напразно търсеше на запад, сигурно нямаше да успее да заобиколи нос Сан Хуан, за да влезе в пролива, нито косата Севръл, за да мине южно от острова! След по-малко от половин час ще бъде запокитен върху подводните камъни при входа на залива Елгор, без дори да предполага, че пред него е сушата, която не е могъл да забележи през последните часове на деня.
	Бурята беше сега в разгара си. Нощта обещаваше да бъде страшна, а след нощта — и следващият ден, защото, изглежда, ураганът едва ли щеше да утихне за едно денонощие.
	{img:farat_059.jpg}
	Васкес и не мислеше да се прибира в убежището си, а погледът му не се откъсваше от хоризонта. Макар и корабът да не се различаваше вече сред този дълбок мрак, сигналните му светлини се появяваха от време на време, когато под напора на вълните се наклоняваше ту с единия, ту с другия си борд. Като че ли е станал неуправляем. Може дори да е претърпял авария, да е загубил част от мачтите си. Във всеки случай нямаше съмнение, че е загубил всичките си платна. Изобщо кораб едва ли би останал невредим сред този двубой на разбеснелите се стихии.
	Васкес забелязваше само зелени и червени светлини, следователно корабът беше платноход; параход би имал на предната мачта бял фенер. Значи нямаше машина, с помощта на която да се бори с вятъра.
	Васкес ходеше назад-напред по брега, отчаян от безсилието си да предотврати това корабокрушение. Трябваше само светлината на фара да прониже този мрак… Васкес се обръщаше към залива Елгор и напразно протягаше ръка към фара. Фарът нямаше да се запали тая нощ, както не бе се запалил и предишните нощи от близо два месеца, а корабът беше обречен да загине с екипажа и товара си на скалите на нос Сан Хуан.
	В тоя момент му хрумна нещо. Навярно тоя платноход все още може да избегне сушата, ако знае, че тя е наблизо. Дори при положение, че му е невъзможно да се обърне срещу вятъра, може би ако промени малко посоката, няма да се приближи до този бряг, който от нос Сан Хуан до косата Севръл е дълъг общо не повече от осем мили. А оттам нататък ще има пред вълнореза си открито море.
	По пясъка се търкаляха дърва, останки от корабокрушения, отломки от корабни скелети. Не може ли да пренесе някои от тия отломки на носа, да натрупа клада, да прибави няколко наръча морски водорасли, да ги подпали, да предостави на вятъра грижата да раздуха пламъците?… А дали тези пламъци ще бъдат забелязани от кораба, който, макар и само на една миля от брега, все още би имал време да го избегне?…
	Васкес се залови веднага за работа. Събра няколко парчета дърва и ги пренесе до края на носа. Не липсваха и сухи водорасли, защото, макар и да духаше вятър, още не бе завалял дъжд. После, когато кладата беше готова, се опита да я запали.
	Много късно… В тоя миг из мрака изскочи една огромна маса. Повдигана от чудовищните вълни, тя се движеше със страшна бързина. Преди Васкес да успее да се помръдне, тя връхлетя като вихър върху подводните скали.
	Чу се кратък страхотен трясък, няколко отчаяни вика, които бързо заглъхнаха… После остана само свистенето на вятъра и ревът на морето, което се разбиваше в брега.


>	Глава X
>	След корабокрушението

	На другия ден при изгрев слънце бурята продължаваше със същия бяс. Морето до хоризонта беше цялото побеляло. При носа пенестите вълни се издигаха на петнайсет-двайсет стъпки височина и пръските им се прехвърляха над крайбрежните скали.
	Отливът и вихрите се срещаха при входа на Елгорския залив и се сблъскваха там с необикновена сила. Никой кораб не можеше да влезе, никой кораб не можеше да излезе оттам. Ако се съди по все още мрачното небе, изглежда, че бурята щеше да трае няколко дни — съвсем естествено по тия краища на Магелановия архипелаг.
	Така че по всяка вероятност шхуната нямаше да напусне тази сутрин мястото, където беше закотвена. Лесно можем да си представим колко озлоби тази пречка Конгре и другарите му.
	Такова положение завари Васкес, когато стана още при първите проблясъци на зората сред вихрушки от пясък.
	И ето каква гледка се разкри пред очите му:
	На двеста крачки, върху северния скат на носа, т.е. извън залива, лежеше разбитият кораб. Той беше тримачтов, с водоизместимост около петстотин тона. От мачтите му бяха останали само три отломки — или капитанът се бе видял принуден да ги отсече, за да се освободи от тях, или бяха паднали при засядането. Никакви останки не плаваха по морската повърхност; но възможно беше силният вятър да е изтласкал отломките към дъното на залива Елгор. Значи Конгре вече знаеше, че в подводните камъни край нос Сан Хуан се е разбил кораб.
	Така че Васкес трябваше да бъде предпазлив, затова преди да тръгне, първо се увери, че при входа на залива няма вече нито един от бандата. За няколко минути той стигна мястото на катастрофата. Тъй като морето беше спаднало, можа да заобиколи заседналия кораб и да прочете на кърмата: „Сенчъри — Мобил“.
	Значи това беше американски платноход, тръгнал от столицата на щат Алабама, в южната част на Съединените щати, на брега на Мексиканския залив.
	„Сенчъри“ бе загинал с екипажа и товара си. Не се виждаше нито един оцелял от корабокрушението, а колкото до самия кораб, от него бе останал само безформен скелет. При сблъскването корпусът се бе разцепил надве. Вълните бяха измъкнали и разпръснали товара му. Останки от обшивката, ребрата, мачтите се търкаляха тук-там по подводните камъни, вече оголени въпреки силните пристъпи на вятъра. Около носа и по песъчливия бряг имаше пръснати сандъци, вързопи, бъчви.
	Тъй като корпусът на „Сенчъри“ беше на сухо, Васкес можа да се вмъкне в него.
	Опустошението там беше пълно. Вълните бяха разбили всичко — дъските на палубата изкъртени, горните каюти съборени, кормилото разглобено, а ударът в скалите бе довършил рушителното дело. И нито един жив — нито от офицерите, нито от членовете на екипажа!
	Васкес извика силно, но не получи отговор. Завря се чак до дъното на трюма, ала не намери никакъв труп. Или тези нещастници са отнесени от вълните, или са се удавили в момента, когато „Сенчъри“ се е разбивал в скалите. Васкес слезе отново на брега, увери се пак, че нито Конгре, нито някой от другарите му не се е насочил към мястото на корабокрушението, после въпреки силния вятър се изкачи отново на нос Сан Хуан.
	„Може би — казваше си той — ще намеря някого от екипажа на «Сенчъри» все още да диша и ще успея да му помогна.“
	Търсенията му останаха напразни. Васкес се върна на брега и взе да разглежда всевъзможните останки, които вълнението бе изхвърлило там.
	„Не е изключено — мислеше си той — да намеря някой сандък с консерви, които ще осигурят прехраната ми за две-три седмици!…“
	Действително скоро издърпа едно буре и един сандък, които морето бе изхвърлило далеч от рифовете. Съдържанието им беше написано отвън. Така хлябът и месото му бяха осигурени най-малко за два месеца.
	В пещерата си, която отстоеше най-много на двеста метра, Васкес пренесе най-напред сандъка, после изтъркаля дотам и бурето.
	След това се върна на края на носа да хвърли поглед към залива. Не се съмняваше, че Конгре знае за корабокрушението. Вчера преди смрачаване той е успял да забележи от терасата на фара този кораб, понесен към сушата. А тъй като „Мауле“ не можеше да излезе от залива, бандата положително щеше да се притече до входа на залива Елгор, за да вземе дела си от корабокрушението. Тези грабители нямаше да изпуснат случая, щом имаше останки за прибиране, а между тях може би и ценни неща.
	Когато Васкес стигна завоя на крайбрежните скали, връхлетя го силният вятър, който нахълтваше в залива.
	При такъв насрещен вятър шхуната не можеше да се движи, а дори и да стигне до нос Сан Хуан, не ще успее да излезе в открито море.
	В тоя миг, при настъпилото кратко затишие, се чуха викове. Беше скръбен зов, нададен от полуугаснал глас.
	Васкес хукна по посока на този глас, към първата кухина, където се бе подслонил, близо до пещерата. Не беше изминал и петдесетина крачки, когато в подножието на една скала забеляза проснат човек. Ръката му се движеше, като че молеше за помощ.
	За секунда Васкес се озова до него.
	Нещастникът беше към тридесет-тридесет и пет годишен и на вид със здраво телосложение. Облечен в морска униформа, полегнал на дясната си страна, със склопени очи, той дишаше тежко и се тресеше от конвулсивни тръпки. Впрочем не изглеждаше ранен и по дрехите му нямаше никаква следа от кръв.
	Този човек, може би единственият оцелял от „Сенчъри“, не бе чул приближаването на Васкес. Обаче когато последният сложи ръка на гърдите му, той направи напразно усилие да се привдигне, но изтощен се строполи отново на пясъка. Ала отвори за миг очи и от устните му се отрониха думите: „Помогнете ми!… Помогнете ми!…“
	Васкес коленичи до него и го подпря внимателно до скалата, повтаряйки:
	— Приятелю… приятелю… аз съм тук… Погледнете ме!… Аз ще ви спася…
	Клетникът можа само да протегне ръка и тутакси загуби съзнание. При това крайно изтощено състояние трябваше незабавно да му се окаже помощ.
	„Дали не е вече късно!“ — рече си Васкес.
	Най-напред трябваше да се махнат от това място. Всеки момент бандата можеше да пристигне с баркаса или с лодката на шхуната и дори пеш по брега. Васкес трябваше да пренесе този човек в пещерата, където щеше да бъде в безопасност. И именно това се залови да направи. Натоварил на гръб безчувствения човек, той измина около двеста метра, които му отнеха четвърт час, мушна се в пролуката между скалите и сложи корабокрушенеца на едно одеяло, като подложи под главата му вързоп дрехи.
	Човекът не беше се свестил, но дишаше. Макар че рана не се виждаше, дали все пак не си е счупил ръцете или краката, когато се е блъскал в подводните камъни? От това най-много се опасяваше Васкес, който не знаеше какво да прави в такъв случай. Той го опипа, раздвижи крайниците и му се стори, че тялото е здраво и читаво.
	Васкес наля в една чаша малко вода, прибави няколко капки бренди, останали още в манерката му, и сипа в устата на корабокрушенеца една глътка от тази напитка; после смени мокрите му дрехи с други, които бе намерил в пещерата на пиратите, и разтри ръцете и гърдите му.
	Да направи повече беше извън възможностите му.
	Най-после със задоволство видя, че болният се свестява. Той успя дори да се привдигне и като гледаше Васкес, който го подкрепяше под мишниците, каза с вече не толкова слаб глас:
	— Жаден съм… жаден съм!
	Васкес му подаде чашата с вода и бренди.
	— По-добре ли е? — попита Васкес.
	— Да!… Да!… — отговори корабокрушенецът.
	И сякаш събрал спомените си, все още смътни в главата му:
	— Тук?… Вие?… Къде съм? — додаде той, стискайки немощно ръката на своя спасител. Той говореше на английски и Васкес му отговори на същия език:
	— Вие сте в безопасност. Аз ви намерих на брега след корабокрушението на „Сенчъри“.
	— „Сенчъри“!… Да, спомням си…
	— Как се казвате?…
	— Дейвис… Джон Дейвис.
	— Капитан на тримачтовия кораб?
	— Не… помощник-капитан!… А другите?
	— Всички са загинали — отвърна Васкес, — всички. Вие сте единственият спасен от корабокрушението!
	— Всички?…
	— Всички!
	Джон Дейвис беше като смазан от чутото. Само той оцелял! А благодарение на какво бе оцелял? И ето разбра, че дължеше живота си на тоя непознат, надвесен загрижено над него.
	— Благодаря, благодаря!… — каза той и от очите му се отрони едра сълза.
	— Гладен ли сте?… Искате ли да ядете?… Малко сухари и месо? — предложи Васкес.
	— Не… не… още съм жаден!
	Прясната вода, примесена с бренди, помогна много на Джон Дейвис и скоро той беше в състояние да отговаря на всички въпроси.
	Ето какво разказа с няколко думи:
	„Сенчъри“, тримачтов платноход с водоизместимост петстотин тона от пристанището Мобил, напуснал преди двайсет дни американското крайбрежие. Екипажът му се състоял от: капитан Хари Стюърд, помощник-капитан Джон Дейвис, десет матроси, един юнга и майстор-готвач. Бил натоварен с никел и различна дребна стока за Мелбърн, Австралия. До 55 градуса южна ширина плаването му по Атлантическия океан минало благополучно. Тогава го връхлетяла неочаквано силната буря, която бушувала от предния ден по тия места. Още отначало „Сенчъри“, изненадан от първия напор на бурята, загубил заедно със задната си мачта и всички задни платна. Малко след това една огромна вълна, прехвърляйки се през левия борд, помела палубата, разрушила част от горните каюти и отнесла двама матроси, които не могли да спасят. Капитан Стюърд възнамерявал да потърси убежище зад остров Естадос, в пролива Льомер. Той бил уверен в местоположението си, тъй като географската ширина била измерена още през деня. Този път основателно му се струвал за предпочитане с оглед да заобиколи нос Хорн и след това да се насочи към австралийския бряг.
	През нощта бурята забушувала с удвоена сила. Всички платна били прибрани, с изключение на две долни, и тримачтовият кораб се носел, тласкан от вятъра.
	Капитанът мислел, че се намира още на повече от двайсет мили от сушата. Смятал, че щом съзре светлината на фара, ще мине северно от него и ще влезе благополучно в пролива, без да бъде изложен на опасност да се натъкне на рифовете около нос Сан Хуан.
	И тъй „Сенчъри“ продължил да се движи при попътен вятър, понеже Хари Стюърд бил уверен, че най-много до един час ще види фара, чийто лъч имал обсег десет мили.
	Ала не видял лъч. И докато мислел, че е още на значително разстояние от острова, почувствувал страшен трус. Трима матроси, които работели нещо около мачтите, изчезнали с предната и средната мачта. В същото време вълните се нахвърлили върху корпуса, който се пробил, и капитанът, помощникът му и останалите членове на екипажа били изхвърлени зад борда сред прибоя, където нямало спасение за никого.
	Така „Сенчъри“ загинал с хората и товара си. Единствен Джон Дейвис благодарение на Васкес се спасил от смърт.
	А сега Дейвис не можеше да разбере на кой бряг се е разбил тримачтовият кораб.
	Той запита отново Васкес:
	— Къде сме?
	— На остров Естадос.
	— Остров Естадос! — възкликна Джон Дейвис, смаян от този отговор.
	— Да… на остров Естадос — продължи Васкес, — при входа на залива Елгор!
	— Ами фарът?
	— Той не беше запален!
	Джон Дейвис, чието лице изразяваше най-дълбоко учудване, чакаше Васкес да му обясни, но последният изведнъж се изправи и наостри уши. Счули му се бяха подозрителни шумове, та искаше да провери дали бандата не се навърта наоколо. Затова се провря през пролуката между скалите и обгърна с поглед крайбрежието чак до нос Сан Хуан.
	Навред беше пусто. Ураганът ни най-малко не отслабваше. Вълните продължаваха да бият брега с изумителна ярост, а по хоризонта, забулен от мъгли, се носеха още по-тъмни облаци.
	Шумът, дочут от Васкес, се дължеше на разпадането на „Сенчъри“. Под напора на вятъра задната част на скелета му се бе преобърнала, и бурята, прониквайки във вътрешността, го тласкаше още повече към песъчливия бряг. Той се търкаляше по него като огромна продънена бъчва и на края се разби окончателно в ръба на крайбрежната канара. На мястото на корабокрушението, осеяно с хиляди отломки, бе останала само втората половина от кораба.
	Васкес се върна и се изтегна на пясъка до Джон Дейвис. Помощник-капитанът на „Сенчъри“ възвръщаше силите си. Той можеше вече да стане и опрян на рамото на другаря си, слезе на песъчливия бряг. Но Васкес го задържа и тогава Джон Дейвис го запита защо тази нощ фарът не е бил запален.
	Васкес му описа страшните събития, които бяха станали преди седем седмици в залива Елгор. Първоначално, около две седмици след заминаването на куриерския кораб „Санта Фе“, нищо не нарушавало работата на фара, поверен на него, Васкес, и на двамата му другари, Фелипе и Морис. Няколко кораба се появявали през това време край острова, сигнализирали и получавали надлежен отговор.
	Но на 26 декември към осем часа вечерта до входа на залива се приближила една шхуна. От дежурната стая, където бил на пост, Васкес не преставал да следи светлините й и всички нейни маневри. Помислил, че капитанът, който я командува, трябва да познава пътя, щом се движи така уверено.
	Шхуната стигнала заливчето в подножието на фара и там хвърлила котва. Тогава Фелипе и Морис, които били излезли от жилищното помещение, се качили на борда да предложат услугите си на капитана, но нападнати вероломно, загинали, без да могат да се защитят.
	— Клетите! — извика Джон Дейвис.
	— Да… клетите ми другари! — повтори Васкес, чиято мъка се съживи с цялата си сила при тези мъчителни спомени.
	— А вие, Васкес? — запита Джон Дейвис.
	— От терасата чух виковете на другарите си… Разбрах какво се е случило… Тази шхуна беше пиратски кораб… Ние бяхме само трима!… Двамата те убиха, а третият не ги интересуваше.
	— Как успяхте да се спасите? — попита пак Джон Дейвис.
	— Спуснах се бързо по стълбата на фара — отговори Васкес, — втурнах се в жилищното помещение, взех оттам това-онова, малко хранителни припаси, избягах, преди екипажът на шхуната да бе слязъл на брега, и дойдох да потърся убежище в тази част от крайбрежието.
	— Мерзавци… мерзавци! — повтаряше Джон Дейвис. — Значи те са господари на фара и не го палят вече. Те са виновни за крушението на „Сенчъри“, за смъртта на капитана и на целия ни екипаж?
	{img:farat_065.jpg}
	— Да, те са господари там — рече Васкес — и можах да узная техните планове, като подслушвах разговора на главатаря им с един негов подчинен.
	Така Джон Дейвис научи как тези грабители, настанили се от години на остров Естадос, примамвали там кораби и избивали оцелелите корабокрушенци, а всичката ценна плячка скътали в една пещера в очакване Конгре да завладее някой кораб.
	Когато започнал строежът на фара, бандата се видяла принудена да напусне залива Елгор и да се скрие при нос Сан Бартоломе, на другия край на остров Естадос, където никой не подозирал присъствието й.
	Преди повече от месец и половина, когато работата свършила, бандитите се върнали, но вече разполагали с шхуна, която била заседнала при нос Сан Бартоломе, а екипажът й загинал.
	— А защо не е заминала още с товара на тези грабители? — запита Джон Дейвис.
	— Поради сериозния ремонт, който я задържаше досега… Но, както лично се уверих, Дейвис, ремонтът е завършен, товаренето — също, и шхуната трябваше да замине още тази сутрин.
	— За къде?…
	— За тихоокеанските острови, където тези разбойници ще се чувствуват в безопасност и ще продължат пиратския си занаят.
	— Обаче шхуната не може да излезе, докато трае тази буря…
	— Разбира се — отвърна Васкес, — а ако се съди по времето, това забавяне може да продължи цяла седмица.
	— А докато са тук, Васкес, фарът няма да бъде запален?…
	— Точно така, Дейвис.
	— И други кораби са изложени на гибел, както загина „Сенчъри“?
	— Такава е горчивата истина.
	— Не може ли да се сигнализира на моряците, които се приближават до острова нощем?
	— Може… с помощта на огньове, запалени на брега, на края на нос Сан Хуан. Именно това се опитвах да направя, Дейвис, за да предупредя „Сенчъри“. Исках да запаля клада от корабни отломки и суха трева. Но вятърът духаше толкова силно, че не успях.
	— Ала това, което не сте могли да направите, Васкес, ще го направим ние — заяви Джон Дейвис. — Дърва няма да ни липсват. Останките от моя клет кораб и, за нещастие, от толкова много други ще ни осигурят гориво в изобилие. Защото в края на краищата, ако заминаването на шхуната се забави, идващите насам кораби не ще виждат фара на остров Естадос и кой знае дали няма да станат нови корабокрушения.
	— Във всеки случай — забеляза Васкес — Конгре и бандата му не могат да останат дълго на острова. Уверен съм, че шхуната ще отплава, щом времето й позволи да излезе в открито море…
	— Защо мислите така? — попита Джон Дейвис.
	— Защото знаят, че скоро ще пристигне новата смяна на фара.
	— Новата смяна ли?…
	— Да, през първите дни на март, а сме вече 18 февруари.
	— Някакъв кораб ли ще дойде тогава?
	— Да, куриерският кораб „Санта Фе“ трябва да пристигне от Буенос Айрес… към 10 март, а може би и по-рано.
	Същата мисъл, която бе хрумнала на Васкес, осени и Джон Дейвис.
	— Ах — провикна се той, — но това променя всичко! Дано лошото време да продължи дотогава и да даде господ тия негодници да бъдат още тук, когато „Санта Фе“ хвърли котва в залива Елгор!


>	Глава XI
>	Грабителите на корабни останки

	Те бяха тук — цяла дузина, и Конгре и Карканте с тях, — привлечени от грабителския нагон.
	Предния ден, точно когато слънцето се канеше да се спусне зад хоризонта, от терасата на фара Карканте бе забелязал идващия от изток тримачтов кораб. Когато доложи това на Конгре, той помисли, че този кораб, подгонен от бурята, иска да влезе в пролива Льомер, а после да потърси убежище зад западния бряг на острова. Доколкото му позволяваше дневната светлина, следеше неговите движения, а когато се мръкна, различаваше светлините му. Скоро разбра, че корабът е почти загубил управление и навярно скоро ще бъде изхвърлен на брега, който оттук не се виждаше. Ако Конгре запалеше фара, всякаква опасност би изчезнала. Той благоразумно се въздържа да стори това и когато сигналните светлини на „Сенчъри“ угаснаха, вече не се съмняваше, че корабът е загинал с екипажа и товара си между нос Сан Хуан и косата Севръл.
	На другия ден ураганът продължаваше все тъй да беснее. Не можеше и да се мисли за отплаване на шхуната. Трябваше да го отложат — забавяне, което можеше да трае няколко дни, а това неминуемо щеше да има сериозни последици, като се има пред вид постоянната заплаха от пристигането на нова смяна. Колкото и голямо да беше огорчението на Конгре и на хората му, налагаше се да чакат. В края на краищата нали беше още едва 19 февруари. Бурята непременно ще утихне, преди да настъпи краят на месеца. При първото проясняване „Карканте“ ще вдигне котва и ще излезе на море.
	Но тъй като един кораб току-що бе заседнал на брега, не беше ли това сгоден случай да се възползуват от корабокрушението, като приберат по-ценните останки и така увеличат стойността на товара, който шхуната трябва да отнесе? По-голямата плячка поне ще ги възнагради за поетия риск.
	Не стана нужда дори да се разисква. Може да се каже, че цялото това ято грабливи птици излетя вкупом. Тутакси приготвиха баркаса; една дузина хора и главатарят им се настаниха в него. Трябваше да гребат срещу вятъра, който виеше бясно и разбунваше водите на залива. Едва им стигна час и половина да се доберат до последните крайбрежни скали; но с помощта на платното връщането щеше да стане бързо.
	Баркасът акостира на северния бряг на залива, срещу пещерата. Всички слязоха и се втурнаха към мястото на корабокрушението. В тоя момент именно екнаха виковете, които прекъснаха разговора между Джон Дейвис и Васкес.
	Васкес веднага пропълзя до входа на пещерата, като внимаваше да не бъде забелязан.
	След минута и Джон Дейвис се примъкна до него.
	— Защо сте тук? — попита Васкес. — Оставете ме сам!… Вие трябва да си почивате.
	— Не — възрази Джон Дейвис. — Сега съм съвсем добре. И аз искам да видя тази хищна глутница.
	Енергичен човек беше помощник-капитанът на „Сенчъри“, решителен като Васкес, син на Америка с желязна воля, който действително трябваше да има, както казва народът, „душа, закована здраво за тялото“, та при крушение на тримачтовия кораб едното да не се отдели от другото.
	И същевременно отличен моряк. Той бе служил като офицер във военния флот на Съединените щати, преди да премине към търговския, а тъй като след завръщането на „Сенчъри“ в Мобил Хари Стюърд трябваше да се уволни, собствениците бяха решили да поверят на Дейвис командуването на кораба.
	Това още повече възбуждаше у него гняв и омраза. От тоя кораб, на който скоро трябваше да стане капитан, сега той виждаше само безформени отломки, оставени на произвола на шайка грабители.
	Ако Васкес имаше някога нужда да повдигнат духа му, Дейвис беше именно човекът, който щеше да стори това!
	Но колкото и решителни и смели да бяха двамата, какво можеха да направят срещу Конгре и съучастниците му?
	Скрити зад скалите, Васкес и Джон Дейвис наблюдаваха внимателно крайбрежието до самия нос Сан Хуан.
	Конгре, Карканте и останалите се бяха спрели най-напред на оня ъгъл, където ураганът преди малко бе изтласкал половината от корпуса на „Сенчъри“ във вид на отломки, струпани в подножието на крайбрежните скали.
	Грабителите се намираха на по-малко от двеста крачки от пещерата, откъдето ясно се различаваха чертите им. Те бяха облечени с мушами, пристегнати силно около кръста, за да не прониква вятърът, с качулки на главата, придържани под брадата със здрава каишка. Личеше, че с мъка устояваха на поривите на бурята. От време на време се налагаше да се подпират за някоя корабна отломка или камък, за да не паднат. Васкес посочи на Джон Дейвис тия, които познаваше, откакто ги бе видял при първото им посещение в пещерата.
	— Оня високият — каза той, — ей там до вълнореза на „Сенчъри“, е човекът, когото наричат Конгре.
	— Техният главатар?
	— Техният главатар.
	— А човекът, с когото разговаря?
	— Той е Карканте, помощникът му… и видях добре от горната тераса на фара, че е от ония, които убиха другарите ми.
	— И с удоволствие бихте му счупили главата? — рече Джон Дейвис.
	— На него и на началника му като на бесни кучета! — отвърна Васкес.
	Изтече близо един час, докато грабителите завършиха огледа на тази част от корпуса. Искаше им се да претършуват всички негови кътчета. Никела, който съставляваше товара на „Сенчъри“ и не им трябваше, щяха да оставят на брега. Що се отнася до останалия дребен товар на тримачтовия кораб, може би в него имаше неща, които щяха да им бъдат полезни. И действително Васкес и Дейвис ги видяха да пренасят два-три сандъка и още толкова вързопа, които по нареждане на Конгре настаниха на баркаса.
	— Ако тези негодници търсят злато, сребро, скъпоценности или монети, няма да намерят нищо — каза Джон Дейвис.
	— Не ще и съмнение, че именно това предпочитат — отвърна Васкес. — В пещерата имаше такива неща. Твърде е възможно корабите, които са загинали по това крайбрежие, да са носели на борда си известно количество ценности. Така че, Дейвис, шхуната положително има сега ценен товар.
	— И доколкото разбирам — отговори Дейвис, — бързат да го скрият на сигурно място… Но може да не успеят!
	— Затова би трябвало лошото време да се задържи още половин месец — възрази Васкес.
	— Или пък да намерим начин…
	Джон Дейвис не довърши мисълта си… Действително как да попречат на шхуната да излезе в открито море, щом тази буря утихне, времето се оправи и морето се успокои?
	А междувременно грабителите, изоставяйки тази половина от кораба, се отправиха към другата, заседнала до самия край на носа. От мястото, където се намираха, Васкес и Джон Дейвис можеха още да ги виждат, но малко по-отдалеч.
	Морето беше още развълнувано от вятъра, но отливът оголваше голяма част от подводните скали, така че скелетът на тримачтовия кораб можеше много лесно да се стигне.
	Конгре и двама-трима други се вмъкнаха вътре. Както бе казал Джон Дейвис на Васкес, продоволственият склад се намираше в задната част на кораба, под палубата. По всяка вероятност огромните морски вълни го бяха опустошили.
	Все пак известно количество припаси може би стоеше непокътнато.
	И наистина някои от разбойниците извлякоха оттам цели сандъци с консерви, както и няколко варела и бурета, които търколиха на пясъка и подкараха към лодката. От развалините на палубните каюти измъкнаха също вързопи с дрехи и ги отнесоха в същата посока.
	Претърсването трая около два часа; след това Карканте и двама от другарите му, въоръжени с брадви, се нахвърлиха върху перилата, които поради наклона на кораба бяха само на две-три стъпки от земята.
	— Но какво правят тия? — учуди се Васкес. — Не е ли достатъчно разрушен корабът? Защо искат да го довършат, дявол да ги вземе?
	— Сещам се какво целят — отговори Джон Дейвис, — да не остане следа нито от името, нито от националността му. Никой да не узнае, че „Сенчъри“ е загинал в тоя край на Атлантика!
	Джон Дейвис не се лъжеше. След няколко минути Конгре излезе от капитанската каюта с американското знаме, което накъса на хиляди парченца.
	— Ах, мръсникът! — извика Джон Дейвис. — Знамето… знамето на моята родина!
	Неспособен да се владее повече, той понечи да се втурне към брега, и Васкес едва успя да го улови за ръката!… Завършили грабежа и напълнили лодката догоре, Конгре и Карканте се изкачиха до подножието на скалите. Разхождайки се назад-напред, два-три пъти те минаха край пролуката в канарите, където беше издълбана пещерата. Така Васкес и Джон Дейвис дочуха разговора им:
	— И утре няма да можем да отплаваме.
	— Да. Боя се дори, че лошото време ще продължи няколко дни.
	— Е, все пак имаме полза от забавянето…
	— Безспорно, но очаквах да намеря нещо повече на американски кораб с такъв тонаж!… Последният, който примамихме на рифовете, ни донесе петдесет хиляди долара…
	— Корабокрушения колкото щеш, ала не си приличат едно на друго! — отвърна философски Карканте. — Бедата е там, че сме попаднали на бедняшки кораб.
	Джон Дейвис, излязъл от кожата си, грабна един револвер и подтикнат от безразсъден гняв, щеше да пръсне главата на главатаря на шайката, ако Васкес пак не бе го спрял.
	— Да, имате право! — призна Джон Дейвис. — Но не мога да се примиря с мисълта тези негодници да останат ненаказани… А ако шхуната им успее да напусне острова, къде ще ги намерим… къде ще ги преследваме?
	— Няма изгледи бурята да утихне — забеляза Васкес. — Дори вятърът да отслабне, морето още няколко дни ще остане развълнувано… Уверявам ви, те няма да излязат от залива.
	— Да, Васкес, но нали ми казахте, че куриерският кораб ще пристигне не по-рано от началото на идущия месец?
	— А може и по-рано, Дейвис, кой знае?…
	— Дай боже, Васкес, дай боже!
	Беше извън всякакво съмнение, че бурята ни най-малко не отслабва, а на тая ширина дори лятно време тези атмосферни смущения траят понякога половин месец. Ако вятърът задуха от юг, ще докара изпаренията на антарктическите морета, където зимата скоро ще настъпи. Китоловните кораби сигурно вече се готвят да напуснат полярните области, защото от март нататък по крайбрежието започват да се образуват нови ледове.
	Но така или иначе има опасност след четири-пет дни да настъпи затишие, от което шхуната ще се възползува, за да потегли по море.
	Беше четири часът, когато Конгре и другарите му се качиха пак на лодката. Вдигнал платно, баркасът изчезна след няколко минути зад северния бряг на залива.
	Вечерта вятърът се засили. От облаците, дошли от югоизток, се изля пороен дъжд, който шибаше със студените си струи.
	Васкес и Джон Дейвис не можеха да излязат от пещерата. Поради силния студ се наложи дори да накладат огън, за да се стоплят. Запалиха малкото огнище в дъното на тясната галерия. Тъй като брегът беше пуст, а тъмнината — непроницаема, нямаше от какво да се страхуват.
	Нощта беше ужасна. Морето блъскаше подножието на крайбрежните скали. Ще речеш, че върху източния бряг на острова се стоварва насрещно течение или по-право цунами*. Страхотните вълни непременно ще проникнат в дъното на залива и Конгре с мъка ще задържи „Карканте“ на котвата й.
	[* Цунами — гигантски вълни по океанската повърхност, предизвикани от земетресения, вулканична дейност или силни бури. Б.пр.]
	— Дано да стане на трески — повтаряше Джон Дейвис — и следващият отлив да отнесе останките й в морето!
	Колкото до корпуса на „Сенчъри“, утре от него щяха да останат само отломки, заклещени между скалите или пръснати по песъчливия бряг.
	Дали бурята е стигнала най-голямата си сила? Васкес и другарят му побързаха да проверят това още призори.
	Нищо подобно. Човек не може да си представи такова развихряне на стихиите. Водите на небесата се сливаха с водите на морето. И така цял ден и на другата нощ. През тези две денонощия нито един кораб не се появи край острова; нямаше съмнение, че корабите гледаха да бъдат на всяка цена по-далеч от тези опасни Магеланови брегове, изложени на прекия напор на бурята. Нито в Магелановия пролив, нито в пролива Льомер не биха намерили убежище срещу пристъпите на такъв ураган. Единственото им спасение беше в бягството и най-добре пред вълнореза им да се простира волната морска шир.
	Както бяха предвидили Джон Дейвис и Васкес, корпусът на „Сенчъри“ бе изцяло разрушен и безброй отломки покриваха брега чак до подножието на скалите.
	За щастие въпросът с храната нямаше да тревожи Васкес и другаря му. С консервите, останали от „Сенчъри“, щяха да се изхранят повече от месец. Дотогава, може би до две седмици, „Санта Фе“ ще е пристигнал на острова. Тогава лошото време ще е минало и куриерският кораб ще може спокойно да се приближи до нос Сан Хуан.
	Разговорът между двамата се въртеше все около нетърпеливо очаквания кораб.
	— Дано бурята да продължи, та да попречи на шхуната да излезе, и да престане, за да може „Санта Фе“ да дойде, нищо друго не ни трябва — провикваше се Васкес лековерно.
	— Ах! — отвръщаше Джон Дейвис. — Ако се разпореждахме с ветровете и морето, и това щеше да стане.
	— За нещастие всичко зависи от волята божия.
	— Бог не може да допусне престъпленията на тези негодници да останат ненаказани — твърдеше Джон Дейвис, повтаряйки същите думи, които Васкес бе изказал неотдавна.
	Тъй като и двамата имаха един и същ обект на омраза и една и съща жажда за мъст, свързваше ги една и съща мисъл.
	На 21-и и 22-и положението почти не се промени. Вятърът уж клонеше към североизток. Но след като се колеба цял час, изведнъж се засили отново и насочи към острова всичките си страшни бесове.
	Естествено, нито Конгре, нито някой от хората му не се показа повече. Сигурно си имаха грижи как да предпазят шхуната от нови повреди в това заливче, препълнено от засилените от урагана приливи.
	На 23-и сутринта атмосферните условия малко се подобриха. След известно колебание вятърът като че се установи в посока север-североизток. Прояснявания, отначало нарядко, после по-нашироко, избистриха хоризонта от юг. Дъждът престана и макар че вятърът продължаваше да духа силно, небето постепенно се изясни. Наистина морето продължаваше да беснее и талазите се разбиваха яростно в брега. Излизането от залива отново ставаше невъзможно и, разбира се, шхуната не можеше да тръгне на път нито тоя, нито на другия ден. Дали Конгре и Карканте щяха да се възползуват от това кратко затишие, за да дойдат отново на нос Сан Хуан да видят как е морето?
	{img:farat_071.jpg}
	Това беше възможно, дори вероятно, затова двамата не пропуснаха да вземат предпазни мерки.
	Но едва ли бандитите щяха да дойдат от рано сутринта. Ето Джон Дейвис и Васкес се престрашиха да излязат от пещерата, от която не се бяха отделяли вече две денонощия.
	— Ще утихне ли вятърът? — запита Васкес.
	— Боя се, че да — отвърна Джон Дейвис, чийто моряшки инстинкт никога не го лъжеше. — Трябват ни още десет дни лошо време… десет дни!… Ала няма да ги имаме.
	Скръстил ръце, той поглеждаше ту небето, ту морето.
	Васкес се бе отдалечил на няколко крачки, затова Дейвис тръгна подире му успоредно на крайбрежните скали.
	Внезапно се препъна в някакъв предмет, полузаровен в пясъка до един камък, който при удара издаде метален звук. Наведе се и позна касата, в която се съхраняваше запасът от барут на кораба — както за мускетите, така и за двете сигнални каронади* на „Сенчъри“.
	[* Каронада — голям морски топ. Б.пр.]
	— Няма какво да го правим — каза той. — Ех, да можем да го подпалим в трюма на шхуната, когато понесе тия разбойници!
	— Не може да се мисли за това — отвърна Васкес, поклащайки глава. — Във всеки случай на връщане ще взема тази каса и ще я скрия в пещерата.
	Те продължиха към носа, до чиято крайна точка впрочем не можеха да стигнат, тъй като в тоя час имаше прилив и вълните още го биеха настървено. Ала когато приближиха крайбрежните скали, Васкес забеляза в някаква вдлъбнатина едно малко артилерийско оръдие, което след засядането на „Сенчъри“ се бе търкулнало дотук заедно с лафета.
	— Ето едно ваше оръдие — каза той на Джон Дейвис — и няколко гюллета, изхвърлени от вълните.
	И както преди Джон Дейвис рече:
	— Няма какво да го правим!…
	— Кой знае? — възрази Васкес. — Щом имаме с какво да заредим тази каронада, може някога да ни влезе в работа…
	— Съмнявам се — отвърна другарят му.
	— Защо, Дейвис! Понеже фарът вече не се пали, ако нощем някой кораб се приближи по същия начин, както „Сенчъри“, ще можем да му сигнализираме с оръдейни изстрели къде се намира брегът.
	Джон Дейвис гледаше спътника си със странна втораченост. Като че ли нещо съвсем друго му бе хрумнало в главата. Но отвърна само:
	— Така ли мислите, Васкес?…
	— Да, Дейвис, и ми се струва, че мисълта ми не е лоша. Вярно, гърмежите ще се чуят до дъното на залива… и ще издадат присъствието ни в тази част от острова… Бандитите ще се заловят да ни търсят… Може да ни открият… и това да ни струва живота!… Но в замяна на това на колко хора живота ще спасим, а и дълга си ще изпълним!
	— Може да има и друг начин да изпълним дълга си! — промърмори Джон Дейвис, без да се впуска в по-нататъшни обяснения. Но и нищо не възрази, а, както бе предложил Васкес, довлякоха каронадата до пещерата; после пренесоха там лафета, гюллетата и касата с барута. Тази работа беше много трудна и им отне доста време. Когато Васкес и Джон Дейвис се прибраха да закусят, положението на слънцето над хоризонта показваше, че трябва да е към десет часа.
	Но тъкмо се бяха скрили, и Конгре, Карканте и дърводелецът Варгас завиха край скалите. Баркасът не можеше да се движи срещу вятъра и прилива, който навлизаше в залива. Затова бяха дошли дотук пеш по брега. Този път не да грабят.
	Да проверят състоянието на небето и на морето след тазсутрешното изясняване — ето кое ги бе накарало да дойдат тук, както и бе предугадил Васкес. Разбира се, щяха да се уверят, че „Карканте“ ще бъде изложена на големи опасности, ако реши да излезе от залива, и няма да може да се пребори с големите вълни, които идваха от океана. Преди да стигне пролива, откъдето при попътен вятър щеше да се насочи на запад, шхуната трябваше да заобиколи нос Сан Хуан, но рискуваше да се блъсне в брега или най-малкото морето да й устрои някоя лоша шега.
	На такова мнение бяха и Конгре, и Карканте. Спрели до мястото на корабокрушението, където имаше само оскъдни останки от кърмата на „Сенчъри“, те едва издържаха напора на вятъра. Говореха оживено, ръкомахаха, сочеха с ръка хоризонта и се отдръпваха от време на време, когато някоя голяма вълна с побелял гребен се разбиеше в носа.
	Половин час те наблюдаваха входа на залива; нито Васкес, нито другарят му не ги изпущаха от очи. Най-подир си тръгнаха, като се обръщаха сегиз-тогиз, а след това изчезнаха зад крайбрежните скали, поемайки обратно към фара.
	— Най-после се махнаха — рече Васкес. — Милиони бих дал да идват още няколко дни да съзерцават морето около острова!
	Но Джон Дейвис поклати глава. За него нямаше никакво съмнение, че до два дни бурята ще престане. Тогава вълнението ще се уталожи, ако не напълно, то поне колкото да позволи на шхуната да заобиколи нос Сан Хуан.
	Почти целия тоя ден Васкес и Джон Дейвис прекараха на брега. Атмосферните условия продължаваха бързо да се подобряват. Вятърът, изглежда, се бе установил в посока север-североизток, така че някой кораб не би закъснял да влезе в пролива Льомер.
	Вечерта Васкес и Джон Дейвис се прибраха в пещерата; утолиха глада си със сухари и солено месо, а жаждата си — с вода, примесена с бренди. След това Васкес се приготви да се завие с одеялото си, ала изведнъж другарят му го спря.
	— Преди да заспите, Васкес, чуйте какво искам да ви предложа.
	— Говорете, Дейвис.
	— Васкес, аз дължа живота си на вас и не искам да правя нищо без вашето съгласие… Предлагам ви една идея. Обмислете я и после ми отговорете, без да ви е страх, че ще ме обидите.
	— Слушам ви, Дейвис.
	— Времето се променя, бурята утихва, морето ще се успокои. Според мен шхуната ще отплава най-много след две денонощия.
	— За нещастие така е! — отвърна Васкес, допълвайки мисълта си с жест, който означаваше: „Нищо не можем да направим!“
	Джон Дейвис подзе отново:
	— Да, преди да минат два дни, ще се покаже при изхода на залива, ще излезе, ще заобиколи носа, ще изчезне на запад, ще се спусне по пролива и не ще я видим вече и няма да можем да отмъстим нито за вашите другари, Васкес, нито за капитана и за колегите ми от „Сенчъри“!…
	Васкес оброни глава, после я вдигна и погледна Джон Дейвид, чието лице бе осветено от последните отблясъци на огнището.
	Дейвис продължи:
	— Едно-единствено нещо би могло да осуети заминаването на шхуната или най-малкото да го забави до пристигането на куриерския кораб: някаква повреда, която да го принуди да се върне в залива… Знаеш, че имаме оръдие, барут, снаряди… Да поставим това оръдие върху лафета му при завоя на крайбрежните скали, да го заредим и когато шхуната минава, да стреляме право в корпуса й… Може и да не потъне от този изстрел, ала екипажът й няма да посмее да се впусне на дълъг път с нова повреда… Ще накараме тия мерзавци да се върнат на същото място, за да я ремонтират… Ще се наложи да свалят товара… Това може да им отнеме цяла седмица… а дотогава „Санта Фе“…
	Джон Дейвис млъкна, улови ръката на своя другар и я стисна.
	Без да се колебае, Васкес му отговори само с една дума:
	— Действувайте!


>	Глава XII
>	На излизане от залива

	Както става често след силна буря, сутринта на 25 февруари хоризонтът беше забулен от мъгли. Но променяйки посоката си, вятърът утихна и имаше признаци, че времето се оправя.
	Тоя ден бе решено шхуната да вдигне котва и Конгре се приготви за отплаване следобед. Вероятно дотогава слънцето ще разпръсне изпаренията, натрупали се при изгрев. Отливът, който трябва да настъпи в шест часа вечерта, ще подпомогне излизането от залива Елгор. Шхуната ще стигне нос Сан Хуан към седем часа и продължителният здрач по тия полярни ширини ще й позволи да го заобиколи, преди да настъпи нощта.
	Ако не беше мъглата, можеше да отплава със сутрешния отлив. Действително всичко беше готово на борда, товаренето — привършено, провизии — в изобилие — взетите от „Сенчъри“ и изтеглените от складовете на фара. В пристройката на фара оставиха само мебелите и съдините, понеже Конгре не искаше да задръства и без това препълнения трюм. Макар и облекчена от част от баласта, шхуната газеше няколко сантиметра по-дълбоко от обикновено и беше опасно да се потапя повече под ватерлинията.
	Малко след пладне, докато се разхождаха по площадката на фара, Карканте каза на Конгре:
	— Мъглата почва да се вдига и скоро морето ще се открие. При такива мъгли обикновено вятърът утихва и морето се успокоява по-бързо.
	— Вярвам този път най-после да се измъкнем — отвърна Конгре — и нищо да не ни попречи да стигнем пролива…
	— Дано и по-нататък да бъде така — додаде Карканте. — Ала нощта ще бъде тъмна, Конгре. Сега луната е едва в първата си четвъртина и ще изчезне почти едновременно със слънцето…
	— Това не е толкова важно, Карканте, пък и на мен не ми трябват нито луна, нито звезди, за да се движа край острова!… Аз познавам северното крайбрежие и смятам да заобиколя Новогодишните острови и нос Колнет на достатъчно разстояние, за да избягна рифовете им!…
	— При тоя страничен североизточен вятър утре ще бъдем далеч, Конгре.
	— Утре няма да виждаме вече нос Сан Бартоломе и се надявам вечерта остров Естадос да остане на двайсетина мили зад нас.
	— Крайно време е, Конгре, като се има пред вид откога сме тук.
	— Съжаляваш ли за това, Карканте?…
	— Не, особено сега, когато работата е свършена, когато сме събрали, както се казва, цяло имане и разполагаме с добър кораб, който ще ни отнесе ведно с нашите богатства!… А аз, дявол да го вземе, мислех, че всичко е загубено, когато „Мауле“… не, „Карканте“ влезе в залива с надупчен корпус! Ако не бяхме успели да поправим повредите, кой знае колко време още щеше да се наложи да прекараме на острова. А пристигне ли куриерският кораб, ще трябва да се върнем пак на нос Сан Бартоломе… А на мен ми е дошло до гуша от този нос Сан Бартоломе!
	— Да — отвърна Конгре, и зверското му лице се намръщи, — ще бъде много лошо!… Като види фара без пазачи, командирът на „Санта Фе“ ще вземе мерки… Ще се впусне да ни търси… Ще прерови целия остров и кой знае дали няма да намери скривалището ни?… Ами ако се върне при него третият пазач, който избяга?
	— Няма такава опасност, Конгре. Нали не намерихме никакви следи от него, а без провизии едва ли би изкарал тия два месеца! Защото скоро ще се навършат два месеца, откакто „Карканте“… — ах, този път не забравих новото й име — се закотви в залива Елгор. А през цялото време тоя смел пазач трябва да е карал само на сурова риба и корени…
	— Така или иначе, ще сме заминали още преди връщането на куриерския кораб — каза Конгре, — в това няма никакво съмнение.
	— Ако се съди по дневника на фара, той трябва да пристигне най-много след осем дни — заяви Карканте.
	— А след осем дни — добави Конгре — ще бъдем вече далеч от нос Хорн, на път за Соломоновите острови или за Новите Хебриди.
	— Не ще и дума, Конгре. Ще се кача за последен път на терасата да погледна морето. Ако се вижда някакъв кораб…
	— Ех, какво ни засяга това! — рече Конгре, като повдигна рамене. — Атлантическият и Тихият океан принадлежат на всички. „Карканте“ има редовни документи. Необходимото вече е направено, можеш да разчиташ на мен. И дори „Санта Фе“ да ни срещне при входа на залива, ще й върнем поздрава, защото на учтивостта трябва да се отговаря с учтивост!
	Както виждаме, Конгре не се съмняваше в успеха на своите планове. Струваше му се, че всички обстоятелства се стичат в негова полза.
	Докато началникът му слизаше към заливчето, Карканте се изкачи по стълбата и когато стигна горната тераса, остана там един час да наблюдава.
	Сега на небето нямаше нито едно облаче и линията на хоризонта, отдръпнала се на дванайсетина мили, се очертаваше съвсем ясно. Морето, макар и още неспокойно, не беше вече побеляло от бушуващи талази и все още силното вълнение не пречеше на шхуната. Всъщност, щом се озоват в пролива, ще намерят там спокойно море и защитени от сушата и при попътен вятър, ще плават като по река.
	Към два часа на изток в открито море се показа само един тримачтов кораб, но на такова разстояние, че без далекоглед Карканте не би разпознал платната му. Той се носеше на север, значи не към Тихия океан, и скоро изчезна.
	Впрочем един час по-късно нещо разтревожи Карканте и той се двоумеше дали да доложи на Конгре.
	На север-североизток се бе появил дим, все още далечен. Значи някакъв параход се спущаше към остров Естадос или към бреговете на Огнена земя.
	Гузен негонен бяга. Този дим беше достатъчен, за да смути нечистата съвест на Карканте.
	„Дали не е куриерският кораб?…“ — рече си той.
	Всъщност беше едва 25 февруари, а „Санта Фе“ трябваше да пристигне не по-рано от първите дни на март!… Дали не е тръгнал по-рано?… Ако е той, след два часа ще бъде срещу нос Сан Хуан… Всичко ще бъде загубено… Нима ще се простят със свободата точно когато са на път да я спечелят, и ще се върнат към непоносимия живот на нос Сан Бартоломе?
	Карканте виждаше долу шхуната, която се полюшваше грациозно, сякаш наистина искаше да го подразни. Всичко беше готово. Оставаше само да вдигне котва, за да отплава… Но при насрещен вятър не можеше да се пребори с настъпващия прилив, а морето щеше да спадне след не по-малко от два и половина часа.
	Значи, не можеха да излязат в открито море преди този параход да пристигне, а ако той беше куриерският кораб…
	Карканте не можа да сдържи напиращата ругатня. Ала не искаше да безпокои Конгре, зает много с последните приготовления, преди да се увери във видяното, затова остана сам на наблюдателния си пост върху терасата на фара.
	Подпомаган от течението и вятъра, корабът се приближаваше бързо. Капитанът му подклаждаше усилено котлите, защото гъст дим се издигаше от комина, който Карканте още не можеше да види зад силно опънатите платна. Поради това корабът беше силно наклонен с десния си борд. Ако продължаваше с тази бързина, скоро щеше да се озове срещу нос Сан Хуан.
	Карканте не се отделяше от далекогледа и колкото повече се скъсяваше разстоянието до парахода, толкова повече растеше безпокойството му. Скоро това разстояние намаля на няколко мили и корпусът на кораба започна отчасти да се вижда.
	Страхът на Карканте стигна връхната си точка, ала изведнъж се разсея.
	Параходът току-що бе се обърнал към вятъра, което показваше, че иска да влезе в пролива; при тази маневра Карканте виждаше дори въжетата на платната му.
	Това беше параход от 1200–1500 тона, който нямаше нищо общо със „Санта Фе“.
	Карканте, подобно на Конгре и останалите си другари, познаваше добре куриерския кораб, тъй като го бе виждал много пъти по време на дългия му престой в залива Елгор. Знаеше, че е устроен като шхуна, а приближаващият параход беше тримачтов.
	Как му олекна на Карканте и как се зарадва, че не бе развалил напразно спокойствието на бандата! Той остана още един час на терасата и видя как параходът мина на три-четири мили северно от острова, тоест много далеч, за да може да даде сигнал, който впрочем би останал без отговор, и то не без причина.
	Четиридесет минути по-късно параходът, който се движеше най-малко с дванайсет възли, изчезна в открито море зад нос Колнет.
	След като се увери, че никакъв друг кораб не се вижда чак до хоризонта, Карканте слезе.
	Часът на отлива обаче наближаваше. Точно определеното време за отплаване на шхуната. Приготовленията бяха завършени, платната — готови за вдигане. Оставаше само да ги разпънат, за да ги издуе вятърът, който бе задухал устойчиво от изток-югоизток, и „Карканте“ ще се понесе към морето.
	В шест часа Карканте и повечето от хората му бяха на шхуната. Лодката докара тия, които чакаха в подножието на площадката, после я вдигнаха на борда.
	Морето започваше бавно да се отдръпва. То вече оголваше мястото, където шхуната бе стояла на сухо по време на ремонта. От другата страна на заливчето камъните показваха заострените си върхове. Вятърът проникваше през пролуките между скалите и лекият прибой замираше на брега.
	Моментът на заминаването бе настъпил. Конгре заповяда да се завърти руданът. Веригата се опъна, заскърца и когато котвата се показа, прибраха я за предстоящото далечно плаване.
	Тогава нагласиха платната по вятъра, шхуната набра скорост и се насочи към морето.
	Тъй като вятърът духаше от изток-югоизток, „Карканте“ лесно щеше да задмине нос Сан Хуан. Всъщност нямаше никаква опасност да се блъсне в тези твърде стръмни крайбрежни скали.
	Това беше известно на Конгре. Той познаваше добре залива. Затова, изправен на кормилото, се стараеше да увеличи скоростта до възможния максимум.
	В действителност „Карканте“ се движеше много неравномерно — ту забавяше ход, когато вятърът отслабнеше, ту отново набираше скорост, когато пристъпите на бриза се засилеха.
	Тя изпреварваше отлива, оставяйки подире си доста равна бразда, което показваше добрата й плавателност и предвещаваше благополучно пътуване.
	В шест и половина Конгре беше само на една миля от крайната точка на носа. Той виждаше разстилащото се до хоризонта море. Слънцето клонеше към противоположната страна и скоро звездите щяха да заблестят в зенита, който притъмняваше под булото на здрача.
	В тоя момент Карканте се приближи до Конгре.
	— Значи, скоро ще бъдем извън залива! — каза той със задоволство.
	— След двайсет минути — отговори Конгре, — ще наредя да отпуснат въжетата и ще завъртя кормилото надясно, за да заобиколим нос Сан Хуан…
	— Ще се наложи ли да променим положението си спрямо вятъра, когато се озовем в пролива?
	— Едва ли — заяви Конгре. — Щом минем нос Сан Хуан, ще обърнем левия си борд към вятъра и се надявам да стигнем така чак до нос Хорн. Зимата настъпва и вярвам, че ще можем да разчитаме на постоянството на тези източни ветрове. Всеки случай в пролива ще направим каквото е необходимо и да се надяваме, че вятърът няма да ни принуди да се движим в зигзаг.
	{img:farat_077.jpg}
	Ако Конгре можеше да мине без лавиране, както разчиташе, щеше да спечели много време.
	В този миг един човек от екипажа извика:
	— Внимание отпред!…
	— Какво има? — попита Конгре.
	Карканте притича до човека и се наведе през борда:
	— Карай насам… карай полека! — подвикна той на Конгре.
	Междувременно шхуната застана почти неподвижно с борд към пещерата, в която бандата бе живяла толкова време.
	В тази част от залива стърчеше останка от корпуса на „Сенчъри“, повлечена от отлива към морето. Сблъскването би имало злополучни последици, ала беше вече късно да се заобиколи тази отломка.
	Затова Конгре завъртя кормилото слабо наляво. Шхуната мина почти до самата отломка и я докосна леко с подводната си част.
	В резултат на тази маневра „Карканте“ се приближи малко до северния бряг и веднага пое по предишния курс. Още четиридесетина метра и щяха да завият край ъгъла на крайбрежните скали; тогава Конгре можеше да поеме на север и да не управлява вече с кормило.
	Точно в тоя момент остро изсвирване раздра въздуха и корпусът на шхуната бе разтърсен от удар, последван незабавно от силна експлозия.
	В същото време от брега се издигна белезникав дим, който вятърът отнесе към вътрешността на залива.
	— Какво е това? — извика Конгре.
	— Стреляха в нас — отговори Карканте.
	— Дръж кормилото! — заповяда Конгре.
	Той се втурна към левия борд, погледна надолу и на половин стъпка над ватерлинията в корпуса забеляза дупка.
	Целият екипаж мигновено се прехвърли към носа на шхуната.
	Нападение от тази част на брега!… В момента, когато „Карканте“ излизаше от залива, едно гюлле се бе ударило в борда й; ако беше улучило по-ниско, неминуемо щеше да я потопи!… Откровено казано, Конгре и съучастниците му бяха колкото уплашени, толкова и изненадани от това непредизвикано нападение.
	Какво можеха да сторят?… Да спуснат лодката, да се качат на нея, да слязат на брега там, откъдето се бе издигнал димът, да заловят тия, които бяха изпратили тоя снаряд, да ги избият или най-малкото да ги прогонят от това място?… Но отде да знаят дали тези нападатели нямаха числено превъзходство? Дали не беше по-добре да се отдалечат, за да проверят най-напред сериозна ли е повредата?
	Наложителността на това решение стана още по-очевидна, когато каронадата стреля повторно. На същото място се образува кълбо дим. Второ гюлле се удари в дървената част на корпуса, малко зад първото. Давайки трескаво разпорежданията си, Конгре изтича на кърмата при Карканте, който бързаше да ги изпълни.
	Веднага щом усети действието на кормилото, шхуната се обърна рязко срещу вятъра, после се наклони с десния си борд. След по-малко от пет минути тя започна да се отдалечава от брега и скоро се озова извън обсега на насоченото срещу нея оръдие.
	Впрочем друг изстрел не се и чу. Брегът чак до самия нос беше пуст. Можеше да се предположи, че нападението няма да се възобнови.
	Сега най-важното беше да проверят в какво състояние е корпусът. Вътре такава проверка беше невъзможна, тъй като трябваше да преместят товара. Но в едно нямаше съмнение: че двете гюллета бяха пробили обшивката и бяха заседнали в трюма.
	Затова спуснаха лодката, а в това време „Карканте“ се остави да я поклаща отливът.
	Конгре и дърводелецът се спуснаха в лодката и огледаха корпуса да разберат дали повредата не може да се поправи на място.
	Установиха, че две гюллета са улучили шхуната и са пробили обшивката. За щастие подводната част беше незасегната. Двете дупки се намираха в основата на обшивката, точно на ватерлинията. Още няколко сантиметра по-долу и щеше да се образува пробив, който екипажът може би нямаше да свари да запуши. Трюмът неминуемо щеше да се напълни, а „Карканте“ — да потъне при самия вход на залива.
	Разбира се, Конгре и другарите му щяха да успеят да стигнат брега с лодката, ала това означаваше краят на шхуната.
	Общо взето, повредата не изглеждаше толкова сериозна, но безспорно пречеше на „Карканте“ да се впусне по-далеч в открито море. При най-малкото наклоняване на левия борд водата щеше да проникне във вътрешността. Затова, преди да продължи пътя си, двете дупки, пробити от снарядите, трябваше да се затулят.
	— Но кой мръсник ни погоди това? — не преставаше да повтаря Карканте.
	— Може би пазачът, който ни избяга!… — отвърна Варгас. — А възможно е и някой оцелял от „Сенчъри“, спасен от този пазач. Защото без друго, за да се изстрелят тези гюллета, трябва оръдие, а това оръдие не е паднало от луната.
	— Точно така — съгласи се Карканте. — Сигурно е от тримачтовия кораб. Много жалко, че не го намерихме сред останките.
	— Оставете това — прекъсна го рязко Конгре, — трябва да поправим повредата колкото се може по-бързо!
	Действително нямаше смисъл да се спори при какви обстоятелства бе станало нападението срещу шхуната, а да се пристъпи към необходимия ремонт. В краен случай той можеше да се извърши на срещуположния бряг на залива, при нос Сан Диего. Един час щеше да стигне за това.
	Ала тук шхуната беше много изложена на морските ветрове, а брегът чак до нос Севръл не предлагаше никакво убежище. При първата буря щеше да се разбие в рифовете. Ето защо Конгре реши да се върне още същата вечер в дъното на залива Елгор, където можеше да се работи в пълна безопасност и с максимална бързина.
	Но в това време започна отливът, а шхуната не можеше да върви срещу него. Затова трябваше да чака прилива, който щеше да се почувствува след не по-малко от три часа.
	Ала вълнението започваше да клатушка доста силно „Карканте“ и можеше да я отнесе към нос Севръл, при което имаше опасност да се напълни. И без туй при всяко по-чувствително поклащане се чуваше шум на вода, която нахлуваше през дупките в корпуса. Конгре бе принуден да хвърли котва на няколко кабелта от нос Сан Диего.
	Изобщо положението беше доста тревожно. Идеше нощта и скоро щеше да настъпи непрогледен мрак. Конгре трябваше да приложи всичките си знания за тези краища, за да спаси шхуната от сблъскване в някой от многобройните подводни камъни, които правеха брега непристъпен.
	Най-после към десет часа започна приливът. „Карканте“ вдигна котва и още преди да настъпи полунощ, не без известни рискове, се върна на старото си място в дъното на залива Елгор.


>	Глава XIII
>	Трите дни

	Лесно можем да си представим в какво отчаяние бяха изпаднали Конгре, Карканте и другите. Точно когато щяха окончателно да напуснат острова, едно последно препятствие ги бе спряло!… А след четири-пет дни, може би дори по-рано, при входа на залива Елгор можеше да се яви куриерският кораб!… Ако повредите на шхуната не бяха толкова сериозни, Конгре сигурно не би се поколебал да я закотви на друго място. Щеше например да се приюти в залива Сан Хуан, който се врязва дълбоко в северния бряг на острова, точно от другата страна на едноименния нос. Но при сегашното състояние на кораба би било безумие да дръзне да предприеме такова пътуване. Още преди да стигне до ширината на носа, ще се озове на дъното. При кърмов вятър и странично клатене шхуната неминуемо ще се напълни с вода. Най-малкото товарът й ще пострада невъзвратимо.
	Така че се налагаше да се върнат в заливчето при фара, и Конгре благоразумно се примири с това.
	Тая нощ никой на шхуната не мигна; хората бяха принудени да дежурят, да бъдат непрекъснато нащрек. Кой знае дали няма да има ново нападение?… Кой знае дали някой многоброен отряд, превъзхождащ числено бандата на Конгре, не е слязъл наскоро в друга точка на острова?… Кой знае дали в края на краищата присъствието на тази разбойническа банда не е известно в Буенос Айрес и дали аржентинското правителство няма да се опита да я унищожи?
	За всичко това Конгре и Карканте разговаряха седнали на кърмата, или по-право говореше само помощник-капитанът, защото Конгре беше твърде погълнат в мисли, за да му отговаря другояче освен с кратки думи.
	Карканте именно бе изказал пръв тази хипотеза: слизането на остров Естадос на войници, изпратени по дирите на Конгре и неговите съучастници. Но един редовен военен отряд, за чието присъствие тук впрочем не знаеха, не би постъпил по тоя начин. Той би атакувал направо мястото или пък, ако не разполагаше с време да действува така, би съсредоточил при входа на залива няколко корабчета, които да уловят шхуната, да я завладеят още тая вечер било с груба сила, на абордаж, било като направят невъзможно продължаването на пътя й. Във всеки случай не би се скрил още с първото стълкновение, както правеха тези непознати нападатели, чиято предпазливост издаваше слабостта им.
	Затова Карканте се отказа от тая хипотеза и се върна на предположението, изказано от Варгас:
	— Да… единствената цел на тези, които ни погодиха това, е била да попречат на шхуната да напусне острова, и ако са многобройни, значи, няколко души от „Сенчъри“ са се спасили… Те са срещнали тоя пазач и са узнали от него за скорошното пристигане на куриерския кораб… Това оръдие е намерено от тях сред останките на кораба!
	— Куриерският кораб го няма още — каза Конгре с разтреперан от яд глас. — Докато се върне, шхуната ще бъде далеч.
	Ако действително пазачът на фара е срещнал корабокрушенци от „Сенчъри“, вероятно те са най-много двама-трима. При такава силна буря едва ли са оцелели повече. А какво би могла да направи тази шепа хора срещу един многоброен и добре въоръжен отряд? Щом се ремонтира, шхуната отново ще вдигне платна и ще излезе в открито море, като този път се движи по средата на залива. Случилото се веднъж няма да се повтори.
	Така че всичко беше само въпрос на време: колко дни ще продължи поправянето на новата повреда?
	Тази нощ нямаше тревога, а на другия ден екипажът се залови за работа. Най-напред трябваше да се премести до левия борд частта от товара, настанена в трюма. Вдигането на такова количество предмети на палубата отне не по-малко от половин ден. Всъщност нямаше да става нужда вече да свалят товара на брега, нито да измъкват шхуната на плитчина. Тъй като пробивите от гюллетата се намираха малко над ватерлинията, успяха да ги запушат без особени трудности, като привързаха лодката до борда. Важното беше, че ребрата не бяха повредени от снарядите.
	Тогава Конгре и дърводелецът слязоха в трюма и ето какъв беше резултатът от огледа им:
	Двете гюллета бяха засегнали само обшивката, пробита почти на същата височина, и ги намериха, когато преместиха товара. Те бяха само одраскали ребрата, иначе останали здрави. Дупките, разположени на две-три стъпки една от друга, имаха равни ръбове, като изрязани с трион. Те можеха да се затворят херметично с втулки, вмъкнати между ребрата и заковани с дъски, а върху тях да поставят лист за обшивка.
	Изобщо повредите не бяха сериозни. Те ни най-малко не накърняваха доброто състояние на корпуса и бързо щяха да се поправят.
	— Кога? — запита Конгре.
	— Ще приготвя вътрешните траверси и ще ги поставим още тая вечер — отговори Варгас.
	— Ами втулките?
	— Втулките ще направим утре сутринта, а ще ги сложим на място вечерта.
	— Значи, утре вечер ще можем да наместим товара, а в другиден сутринта да отплаваме?
	— Положително — заяви дърводелецът.
	Значи, шейсет часа щяха да стигнат за тези поправки и в последна сметка заминаването на „Карканте“ щеше да се забави само с два дни.
	Междувременно Карканте попита Конгре не възнамерява ли сутринта или следобед да прескочи към нос Сан Хуан.
	— Да хвърлиш око какво става там — додаде той.
	— Нужно ли е? — отвърна Конгре. — Ние не знаем с кого имаме работа. В такъв случай ще трябва да се движим в група от десет-дванайсетина души и да оставим само двама-трима да пазят шхуната. А и кой знае какво може да се случи в наше отсъствие?…
	— Прав си — съгласи се Карканте, — пък и какво ще спечелим от това? Нека други да обесят тия, които стреляха по нас! Важното е да се махнем от острова, и то колкото е възможно по-скоро.
	— В другиден сутринта ще бъдем на море — заяви Конгре категорично.
	Значи, беше напълно възможно куриерският кораб, който трябваше да пристигне едва след няколко дни, да не се яви преди заминаването им.
	Всъщност, ако Конгре и другарите му бяха отишли на нос Сан Хуан, нямаше да намерят и следа от Васкес и Джон Дейвис.
	Ето какво се бе случило:
	Предложението на Джон Дейвис им отне целия следобед на предния ден чак до вечерта. За поставяне на каронадата избраха самия ъгъл на крайбрежните скали. Джон Дейвис и Васкес успяха без особени усилия да настанят лафета между тези скали. Но влаченето на оръдието дотам ги затрудни много. Наложи се да го мъкнат по песъчливия бряг, а после да минат едно пространство, осеяно със стърчащи камъни, където беше вече невъзможно да се влачи. Затова трябваше да повдигнат оръдието с лостове, което им струваше време и сили.
	Към шест часа каронадата бе натъкмена на лафета си така, че да сочи входа на залива.
	След това. Джон Дейвис пристъпи към зареждането, като вмъкна мощен заряд, затъкна го с шепа сухи водорасли, а върху всичко това постави гюллето. После сложи запалката на оръдието. Оставаше само да се поднесе огънче в желания момент.
	Тогава Джон Дейвис каза на Васкес:
	— Обмислих добре какво трябва да направим. Не е нужно да потопяваме шхуната. Всички тия нехранимайковци ще се доберат до брега и тогава може да не успеем да им се изплъзнем. По-важното е да накараме шхуната да се върне на мястото, където е закотвена, и да остане известно време там на поправка.
	— Безспорно — забеляза Васкес, — но дупка от гюлле може да се запуши за една сутрин.
	— Не — отвърна Джон Дейвис, — защото ще бъдат принудени да преместят товара. Смятам, че това ще им отнеме най-малко две денонощия, а днес сме вече 28 февруари.
	— Ами ако куриерският кораб пристигне чак след една седмица! — възрази Васкес. — Не е ли по-добре да стреляме в мачтите вместо в корпуса?
	— Разбира се, Васкес, ако се лиши от предната или от средната си мачта — а не мога да си представя как ще могат да ги заменят, — шхуната ще се забави доста време. Но да улучиш мачта е по-трудно, отколкото да улучиш корпус, а и снарядите ни трябва непременно да попаднат в целта.
	— Вярно — съгласи се Васкес, — още повече че ако тези мерзавци потеглят едва при вечерния отлив, което е много вероятно, ще бъде вече притъмняло. Затова направете, Дейвис, каквото е възможно.
	Тъй като всичко беше привършено, на Васкес и на приятеля му не оставаше нищо друго, освен да чакат, затова застанаха до оръдието, готови да стрелят, щом шхуната мине край тях.
	Знаем какъв беше резултатът от тази канонада и при какви условия „Карканте“ бе принудена да се върне там, където беше закотвена доскоро. Джон Дейвис и Васкес не помръднаха от място, докато не се увериха с очите си, че тя се е прибрала в дъното на залива.
	А сега благоразумието им подсказваше да се скрият някъде другаде на острова.
	Действително, както казваше Васкес, още на другия ден Конгре и част от хората му можеха да дойдат на нос Сан Хуан. Ами ако им хрумне да тръгнат по петите им?…
	Решението бе взето бързо. Да напуснат пещерата, да потърсят на една-две мили оттук ново убежище, разположено така, че да могат да забележат всеки кораб, който дойде от север. Ако се появи „Санта Фе“, ще се върнат на нос Сан Хуан и оттам ще му сигнализират. Капитан Лафаяте ще изпрати лодка, ще ги прибере на кораба си, а те ще му опишат положението — положение, което най-после ще се разреши, като задържат шхуната в заливчето. А твърде възможно е тя да избяга в морето.
	— Не дай боже такова нещо! — повтаряха си Джон Дейвис и Васкес.
	Двамата тръгнаха на път посред нощ, като взеха провизии, оръжията си и запаса от барут. Близо шест мили вървяха все по морския бряг, като заобиколиха залива Сан Хуан. След дълго търсене най-после от другата страна на този залив намериха една малка пещера, достатъчна да ги подслони до пристигането на куриерския кораб.
	Впрочем, ако шхуната успее да се измъкне, тогава ще могат да се върнат в своята пещера.
	Цял ден Васкес и Джон Дейвис стояха неотстъпно нащрек. Те знаеха, че докато трае приливът, шхуната не може да отплава, затова не се безпокояха. Но с настъпването на отлива отново ги обзе страх, че ремонтът може да бъде привършен през нощта. Конгре положително няма да отложи заминаването си дори с един час, щом то стане възможно. Сигурно появяването на „Санта Фе“ го ужасяваше, докато Джон Дейвис и Васкес го желаеха от дън душа!
	Същевременно двамата наблюдаваха крайбрежието. Но не се показа нито Конгре, нито някой от другарите му.
	Всъщност, както знаем, Конгре бе решил да не губи времето си в дирения, които вероятно ще се окажат безполезни. Най-важното в момента беше да се ускори работата, да се завърши ремонтът за възможното най-късо време — и това именно правеха те. Както бе казал дърводелецът Варгас, следобед между ребрата бяха поставени дървени клинове. На другия ден, както беше обещал, щеше да приготви втулките и да ги сложи на място. Затова през целия този ден — 1 март — Васкес и Джон Дейвис не бяха вдигнати в тревога. Но колко дълъг им се видя той!
	{img:farat_083.jpg}
	Вечерта, след като бяха дебнали излизането на шхуната, вече уверени, че тя не е напуснала мястото, където беше закотвена, те се сгушиха в пещерата и там сънят им даде така необходимата почивка.
	На другия ден още от зори бяха на крак.
	Най-напред отправиха поглед към морето. Не се виждаше никакъв кораб. Нито „Санта Фе“, нито някакъв дим на хоризонта.
	Ще успее ли шхуната да излезе в открито море със сутрешния отлив? Той току-що бе настъпил. Ако се възползуваше от него, за един час щеше да задмине нос Сан Хуан…
	Джон Дейвис и не мислеше да повтаря опита си от предишния ден: Конгре ще бъде нащрек. Като мине извън обсега на оръдието, гюллетата няма да стигнат шхуната.
	Можем да си представим какво нетърпение, каква тревога изпитваха Джон Дейвис и Васкес до края на този отлив. Най-подир, към седем часа, започна да се усеща приливът. Сега Конгре не можеше да отплава чак до следващия, вечерен отлив.
	Времето беше хубаво, духаше лек североизточен вятър. Морето се бе успокоило от неотдавнашната буря. Слънцето блестеше между леки облачета, които бяха толкова нависоко, че бризът не ги достигаше.
	Още един безкраен ден за Васкес и Джон Дейвис. Както предишния ден, и той мина без тревога. Бандата не напусна заливчето. Малка вероятност имаше някой от пиратите да се отдалечи оттам сутринта или следобед.
	— Това показва, че тия мръсници са затънали до гуша в работа — рече Васкес.
	— Да, бързат! — отвърна Джон Дейвис. — Скоро дупките от гюллетата ще бъдат запушени. Тогава не ще има вече какво да ги спира.
	— И ще може да отплават… още тази вечер… макар че отливът ще бъде късно — додаде Васкес. — Истината е, че те познават тоя залив! Нямат нужда от осветление. Снощи се върнаха там… Ако тази нощ излязат, няма да видим вече шхуната… Колко жалко — заключи той в отчаяние, — че не й свалихме мачтите!
	— Какво искате още, Васкес — отговори Дейвис, — направихме всичко, което беше във възможностите ни!… Бог да свърши останалото!
	— Ние ще му помогнем — процеди през зъби Васкес, изглежда, внезапно взел смело решение. Джон Дейвис се разхождаше замислен по брега, вперил очи към север. Нищо на хоризонта… нищо!
	Изведнъж той се спря. Повърна се към другаря си и му каза:
	— Васкес… да видим ли какво правят оттатък?
	— В дъното на залива ли, Дейвис?
	— Да… да разберем поправена ли е шхуната… готова ли е да замине…
	— И какво ще спечелим от това?…
	— Да знаем, Васкес — извика Джон Дейвис. — Аз горя от нетърпение. Не мога да издържам повече… Не е по силите ми!
	И наистина помощник-капитанът на „Сенчъри“ не можеше вече да се владее.
	— Васкес — продължи той, — какво е разстоянието оттук до фара?
	— Най-много три мили, ако се мине през възвишенията направо до дъното на залива.
	— В такъв случай тръгвам, Васкес… ще потегля към четири часа… ще пристигна към шест… ще се промъкна колкото е възможно по-близо… но няма да ме видят… а аз… ще видя!
	Безполезно беше да се опитва да разубеждава Джон Дейвис. Впрочем Васкес не се и опита, и когато другарят му каза:
	— Вие ще останете тук. Ще наблюдавате морето… Аз ще се върна довечера… Ще отида сам…
	Той отговори като човек, който си има свой план:
	— И аз ще дойда, Дейвис. Няма да е зле да попрескоча към фара.
	Речено-сторено.
	Няколко часа преди заминаването Васкес остави другаря си на песъчливия бряг, а сам се уедини в пещерата, която им служеше за убежище, и се отдаде на тайнствени занимания. По едно време помощник-капитанът на „Сенчъри“ го завари да точи грижливо големия си нож на един камък, а друг път — да къса ризата си на ивици, които след това усукваше на хлабаво въже.
	На зададените му въпроси Васкес отговаряше уклончиво, уверявайки, че довечера ще обясни по-добре. Джон Дейвис не настоя.
	В четири часа, след като изядоха по един сухар и парче солено месо, двамата взеха револверите си и тръгнаха на път.
	Един тесен улей улесни изкачването им на хълмовете, чието било стигнаха без особени затруднения.
	Пред тях се простираше обширно голо плато, по което вирееха само няколко храста кисел трън. Докъдето стигаше погледът — нито едно дръвце. Ята морски птици летяха с оглушителен крясък към юг.
	Колкото до посоката, която трябваше да следват, за да стигнат дъното на залива Елгор, тя се виждаше ясно.
	— Натам — каза Васкес.
	И посочи с ръка фара, който се извисяваше на по-малко от две мили.
	— Да вървим! — отвърна Джон Дейвис.
	И двамата крачеха бързо. Ако беше нужно да вземат някакви предпазни мерки, това щеше да стане, когато наближеха заливчето.
	Само след половин час вървене се спряха задъхани. Но не усещаха умора.
	Оставаше им още половин миля. Налагаше се предпазливост, в случай че Конгре или някой от хората му наблюдаваше от терасата на фара. На такова разстояние можеха да ги забележат.
	При това ясно време терасата се виждаше отлично. В момента там нямаше никого, но Карканте или някой друг може да се намираше в дежурната стая, от чиито тесни прозорци, обърнати към четирите посоки на света, се обхващаше с поглед голяма част от острова.
	Джон Дейвис и Васкес се запровираха между скалите, пръснати тук-там в хаотично безредие. Те прибягваха от камък на камък, като се криеха, а понякога пълзяха, за да преминат някое открито пространство. През този последен етап от пътя ходът им значително се забави.
	Наближаваше шест часът, когато стигнаха последното разклонение на възвишенията, опасващи заливчето. Впиха поглед надолу.
	Невъзможно беше да ги забележат, освен ако някой от бандата не се изкачеше по хълма. Дори от най-високата точка на фара не биха ги видели сред скалите, с които се сливаха.
	Шхуната беше там, в заливчето. Екипажът прехвърляше обратно в трюма оная част от товара, която се бе наложило да премести на палубата по време на ремонта. Лодката беше привързана за кърмата, а не за левия борд, значи, работата е свършила, дупките от гюллетата са запушени.
	— Готови са — промърмори Джон Дейвис, подтискайки яда си, който напираше да избухне.
	— Кой знае дали няма да отплават преди отлива, след два-три часа.
	— А не можем да направим нищо… нищо! — повтаряше Джон Дейвис.
	Дърводелецът Варгас действително бе удържал на думата си. Работата беше свършена бързо и както трябва. Нямаше вече нито следа от аварията. Двата дни им бяха стигнали. Когато товарът бъде на мястото си и капаците на люковете се затворят, „Карканте“ ще може да потегли.
	Времето обаче течеше; слънцето се спусна ниско, изчезна; настъпи нощ, ала нищо не даваше основание да се мисли за предстоящо отплаване на шхуната. От скривалището си Васкес и Джон Дейвис се ослушваха в шумовете, които долитаха от залива: смехове, викове, ругатни, стържене на сандъци, влачени по палубата. Към десет часа чуха ясно тропот на затварящ се люк. После настъпи тишина.
	Дейвис и Васкес чакаха със свито сърце. Безсъмнено след свършването на работата сега е време за заминаване… Но не, шхуната продължаваше да се полюшва в заливчето, котвата й беше още на дъното, платната — все тъй свити.
	Мина цял час. Помощник-капитанът на „Сенчъри“ улови Васкес за ръката:
	— Отливът свършва — каза той. — Ето настъпва приливът.
	— Няма да заминат!
	— За днес. Ами утре?…
	— Нито утре, нито никога — заяви уверено Васкес. — Елате — додаде той, измъквайки се от трапчинката, в която се бяха притаили.
	Дейвис, силно заинтригуван, последва Васкес, който се придвижваше предпазливо към фара. Още няколко минути и бяха в подножието на малкото възвишение, което служеше за основа на фара. Когато се озова там, Васкес потършува малко, после отмести един камък, като го завъртя около оста му без особено усилие.
	— Пъхнете се вътре — каза той на Дейвис, сочейки му с ръка мястото под камъка. — Открих случайно това скривалище, докато бях на фара. Не предполагах тогава, че един ден ще ми послужи. Това не е пещера. Обикновена дупка, в която трудно ще се поберем двамата. Но човек може да мине хиляда пъти край вратата ни, без да се сети, че къщата е обитавана.
	Подчинявайки се на подканата, Дейвис се пропъхна в кухината, където към него незабавно се присъедини и Васкес. Притиснати един до друг така, че не можеха да помръднат, те си говореха уста до уста, полугласно.
	— Ето какъв е планът ми — каза Васкес. — Вие ще ме чакате тук.
	— Да ви чакам? — повтори Дейвис.
	— Да; аз ще отида на шхуната.
	— На шхуната — повтори още веднъж смаяният Дейвис.
	— Реших да не позволя на тези нехранимайковци да заминат — заяви твърдо Васкес.
	Той измъкна от моряшката си куртка две пакетчета и един нож.
	— Ето заряд, който направих с нашия барут и с парче от ризата ми. С друг парцал и останалия барут измайсторих фитил — ето го и него. Слагам всичко това на главата си и преплувам до шхуната. Покатервам се на кормилото и с този нож издълбавам дупка до него. В тази дупка слагам заряда, запалвам фитила и се връщам обратно. Такъв е планът ми и нищо на света не ще ми попречи да го изпълня.
	— Чудесен е! — провикна се Джон Дейвис с въодушевление. — Но няма да ви оставя да се излагате сам на такава опасност. Ще дойда с вас.
	— Има ли смисъл? — възрази Васкес. — Сам човек се справя по-добре, а един е достатъчен за това, което съм си наумил.
	Напразно настояваше Дейвис, Васкес остана непреклонен. Идеята беше негова и той бе решил сам да я изпълни. Волю-неволю Дейвис трябваше да се примири.
	В най-тъмна доба Васкес се освободи от дрехите си, изпълзя от дупката и се заспуща по ската. Когато стигна морето, той се хвърли във водата и заплува с енергичен замах към шхуната, която се полюляваше леко на един кабелт от брега.
	Колкото повече приближаваше, толкова по-мрачна и внушителна ставаше грамадата на кораба. Никакво движение на борда. И все пак там бяха нащрек. Скоро плувецът забеляза ясно силуета на часовия. Седнал на носа и провесил крака над водата, матросът си подсвиркваше някаква моряшка песен, чиито звуци се ронеха отчетливо в нощната тишина.
	Васкес направи полукръг и като се приближи до кораба откъм кърмата, стана невидим в по-гъстата сянка, хвърляна от корпуса. Над него беше закръгленото кормило. Той се улови здраво с две ръце за лепкавата му повърхност и като се вкопчи за обковката, с цената на свръхчовешки усилия успя да се повдигне и да възседне подводната му част, притискайки я между коленете си, както ездач би се притискал в коня. Освободил по този начин ръцете си, той можа да вземе закрепената на темето му торбичка и като я държеше между зъбите си, да провери съдържанието й. Ножът, който извади оттам, веднага влезе в действие. Малко по малко дупката, която задълба до подводната част на кормилото, се разшири и задълбочи. След едночасови усилия острието на ножа излезе от другата страна. В тази вече достатъчно голяма дупка Васкес пъхна приготвения предварително заряд, привърза към него фитила, после затърси огнивото си в дъното на торбичката.
	В тоя момент уморените му колена за четвърт секунда отслабиха хватката си. Той усети, че се плъзга, плъзга — това беше безвъзвратният провал на начинанието му. Ако огнивото се намокреше, нямаше да може да запали фитила. При неволното движение да запази равновесие торбичката се заклати и ножът му, който бе прибрал в нея, след като свърши работата си, се изплъзна и падна, като разплиска водата на шумни пръски.
	Песента на часовия внезапно секна. Васкес чу как той слезе от носа, закрачи по палубата, приближи се до кърмата. Видя сянката му върху морската повърхност. Надвесен през борда, морякът сигурно търсеше причината за необикновения шум, който бе привлякъл вниманието му. Дълго време остана той така, а Васкес, вкопчил крака и забил нокти в лепкавото дърво на кормилото, усещаше как полека-лека силите го напущат. Най-после, успокоен от тишината, морякът се отдалечи и като се върна на носа, подзе отново песента си.
	Васкес извади огнивото от торбичката и зачука отсечено кремъка. Изскочиха няколко искри. Запаленият фитил запращя глухо.
	Като се плъзна бързо по кормилото, Васкес мигновено се потопи отново във водата и безшумно, с широк размах на ръцете се понесе към сушата.
	В скривалището, където бе останал сам, времето се струваше на Джон Дейвис безкрайно дълго. Изтече половин час, три четвърти час, един час. Загубил вече търпение, Дейвис изпълзя от дупката и се взря загрижено в морето. Какво може да се е случило на Васкес? Във всеки случай сигурно не са го забелязали, защото не се чуваше никакъв шум.
	Внезапно в нощната тишина екна глух гърмеж, повторен от ехото на хълма и последван незабавно от оглушителен концерт от трополящи нозе и викове. След няколко минути дотича един човек, целият във вода и тиня, блъсна Дейвис обратно на дъното на скривалището, мушна се до него и спусна каменния блок, който закриваше входа.
	Почти моментално край тях пребяга цяла тайфа хора. Силният тропот на големите обувки по камъните не успяваше да заглуши крясъците.
	— Дръжте го! — казваше един. — В ръцете ни е.
	— Видях го, както виждам вас — викаше друг. — Самичък е.
	— Има по-малко от сто метра преднина.
	— Ах, мръсникът! Ще го пипнем ние.
	Шумът отслабна, заглъхна.
	— Свършено ли е? — попита Дейвис тихо.
	— Да — рече Васкес.
	— И мислите, че сте успели?
	— Надявам се — отговори Васкес.
	Призори трясъкът на чуковете разпръсна всякакво съмнение. Щом работеха така на шхуната, значи имаше повреди и начинанието на Васкес бе успяло. Но колко сериозни бяха тези повреди — не можеше да каже нито единият, нито другият.
	— Дано да са толкова големи, че да ги задържат цял месец в залива! — провикна се Дейвис, забравяйки, че в такъв случай той и другарят му щяха да умрат от глад в дъното на скривалището си…
	— Тихо! — прошепна Васкес, улавяйки го за ръката.
	Приближаваше нова група, този път мълчалива. Може би същата, която се връщаше от безплодно търсене. Във всеки случай хората, които влизаха в нея, не проронваха дума.
	Чуваше се само тропотът на подметките по земята.
	Цяла сутрин Васкес и Дейвис слушаха това тъпчене на нозе около себе си. Минаваха хайки, пратени да преследват неуловимия нападател. Обаче часовете течаха и постепенно това преследване като че отслабна. Дълго време нищо не смути околната тишина, ала към обед трима или четирима души се спряха на две крачки от дупката, в която се бяха сгушили Дейвис и Васкес.
	— Не ще и съмнение, той е неуловим! — рече един от тях, сядайки точно на камъка, който закриваше отвора на дупката.
	— Най-добре да се откажем — предложи друг. — Другарите ни вече се върнаха на шхуната.
	Незабележими, Васкес и Дейвис трепнаха и наостриха още повече уши.
	— Да — потвърди четвъртият — Представете си, искал да взриви кормилото!
	— Душата и сърцето на кораба!
	— Хубаво щяхме да се насадим! — каза друг.
	— Добре, че при експлозията зарядът му рикошира по левия и десния борд. Повредата е само една дупка и една скъсана обковка. Колкото до кормилото, само дървената му част е леко опърлена.
	— Всичко ще се оправи днес — подзе отново първият от говорещите. — И още тази вечер, преди прилива, ще завъртим рудана, момчета! След туй нека, ако ще, оня да пукне от глад!
	— Е, почина ли си добре, Лопес? — прекъсна го рязко един груб глас. — Стига толкова приказки! Хайде да се връщаме.
	— Да се връщаме! — повториха останалите трима и продължиха нататък.
	В скривалището, където се бяха притаили, Васкес и Дейвис се гледаха мълчаливо, съкрушени от чутото преди малко.
	Две едри сълзи набъбнаха в очите на Васкес и се отрониха от миглите му, но коравият моряк не си даде труд да скрие този знак за безпомощното си отчаяние. Ето, значи, с какъв жалък резултат бе завършило смелото му начинание. Щетите, причинени на пиратската шайка, се свеждаха само до дванайсет часа допълнително забавяне. Още същата вечер, след като поправи повредите си, шхуната ще излезе в просторното море и ще изчезне на хоризонта.
	Ударите на чуковете, които долитаха от брега, показваха, че Конгре се е разпоредил да се работи с всички сили за възстановяването на „Карканте“. Към пет и четвърт, за голямо огорчение на Васкес и Дейвис, този шум внезапно секна. Те разбраха, че последният удар на чука е сложил край на работата. Няколко минути по-късно скърцането на котвената верига потвърди това предположение. Конгре вдигна котва. Моментът на отплаването наближаваше.
	Васкес не можа да изтрае. Като завъртя камъка, той се престраши да надзърне предпазливо навън.
	На запад залязващото слънце се снишаваше към планинските върхове, които се изпречваха пред погледа от тая страна. На тази дата, близка до есенното равноденствие, до залеза оставаше по-малко от един час.
	На противоположната страна шхуната беше все още закотвена в дъното на залива. Не личеше никаква следа от доскорошните й повреди. Всичко на борда изглеждаше в изправност. Отвесното положение на веригата, както предполагаше Васкес, показваше, че беше нужно само едно последно усилие, за да се измъкне котвата, когато трябва.
	Забравил всякаква предпазливост, Васкес бе подал наполовина тялото си от дупката. Зад него Дейвис се притискаше до рамото му.
	Повечето от пиратите вече се бяха накачили на шхуната. Някои обаче още стояха на сушата. Между тях Васкес позна безпогрешно Конгре, който се разхождаше с Карканте назад-напред по площадката на фара. След пет минути те се разделиха, и Карканте тръгна към вратата на пристройката.
	— Да внимаваме — прошепна Васкес. — Май ще се качи на фара.
	Двамата се спуснаха на дъното на скривалището си.
	Карканте наистина се качваше за последен път на фара. След малко шхуната щеше да потегли. Затова искаше още веднъж да огледа хоризонта, да види дали край острова не се е появил някой кораб.
	Впрочем нощта щеше да бъде тиха, привечер вятърът бе отслабнал и това обещаваше хубаво време при изгрев.
	Джон Дейвис и Васкес видяха съвсем ясно как Карканте стигна терасата. Той я обикаляше, насочвайки далекогледа си към всички точки на хоризонта.
	Изведнъж същински вой се изтръгна от гърлото му. Конгре и останалите вдигнаха глави към него. С всички сили Карканте ревеше:
	— Куриерският кораб… Куриерският кораб!


>	Глава XIV
>	Куриерският кораб „Санта Фе“

	Как да опишем вълнението, сцена на което в тоя момент беше дъното на този залив?… Викът: „Куриерският кораб… куриерският кораб!…“ бе паднал като гръм, като смъртна присъда върху главите на тези негодници. „Санта Фе“ беше възмездието, което идеше на острова, наказанието за толкова престъпления, което вече не можеха да избягнат!
	Но дали Карканте не е сгрешил? Корабът, който се приближаваше, наистина ли е куриерският кораб от аржентинския флот? Към залива Елгор ли се е запътил този кораб? Не се ли насочва чисто и просто към пролива Льомер или към нос Севръл, за да мине южно от острова?
	Щом чу вика на Карканте, Конгре се втурна презглава към площадката, изкачи тичешком стълбата на фара и за по-малко от пет минути стигна горната тераса.
	— Къде е тоя кораб? — попита той.
	— Ей там… на север-северозапад.
	— На какво разстояние е вече?
	— Горе-долу десет мили.
	— Значи, не може да стигне входа на залива, преди да се мръкне?
	— Не може.
	Конгре бе взел далекогледа. Той разучи кораба много внимателно, без да пророни нито дума.
	Безспорно се касаеше за параход. Различаваше се пушекът, който изскачаше на гъсти валма, което показваше, че машините му работят с пълна пара.
	А че този параход беше именно куриерският кораб — нито Конгре, нито Карканте не можеше да се съмнява. Много пъти по време на строителните работи те бяха виждали аржентинския кораб да се връща и да напуща остров Естадос. Впрочем този параход се носеше право към залива. Ако капитанът възнамеряваше да влезе в пролива Льомер, щеше да се движи малко по на запад, а ако искаше да мине нос Севръл — по на юг.
	— Да — произнесе се най-после Конгре, — действително е куриерският кораб!
	— Проклета съдба, която ни задържа досега тук! — извика Карканте. — Ако не бяха тия негодници, които ни спираха на два пъти, сега да бяхме сред Тихия океан.
	— Приказките са излишни — възрази Конгре. — Трябва да вземем решение.
	— Какво?
	— Да отплаваме.
	— Кога?
	— Незабавно.
	— Но преди да успеем да се отдалечим, куриерският кораб ще се намира пред залива…
	— Да… ала ще остане извън него.
	— Защо?
	— Защото няма да вижда светлината на фара и няма да рискува да влезе в залива по тъмно.
	Това много правилно разсъждение на Конгре се споделяше и от Джон Дейвис, и от Васкес. Те не искаха в никой случай да напущат мястото си, тъй като можеха да бъдат забелязани от терасата на фара. И в тясното си скривалище изказваха точно същата мисъл, както главатарят на пиратите. Фарът трябваше вече да бъде запален, тъй като слънцето току-що бе залязло. Като не види светлината му, макар че несъмнено познава острова, капитан Лафаяте цяла нощ ще кръстосва в открито море… Откровено казано, десет пъти вече той бе влизал в Елгорския залив, но само денем, а тъй като сега нямаше светлина, която да му сочи пътя, положително няма да рискува да се движи в тоя притъмнял залив. Впрочем сигурно мислеше, че на острова са станали сериозни събития, щом пазачите не са на поста си.
	— Но — рече тогава Васкес — ако капитанът не е видял сушата и продължава да се движи с надежда да съзре светлина, дали няма да му се случи същото, което сполетя „Сенчъри“? Няма ли да се разбие в рифовете на нос Сан Хуан?
	Джон Дейвис отговори само с уклончив жест. Беше повече от очевидно, че предположението, изказано от Васкес, можеше да се сбъдне. Безспорно вятърът не беше бурен и „Санта Фе“ не се намираше в положението на „Сенчъри“. Но в последна сметка катастрофа не беше изключена.
	— Да тичаме по брега — предложи Васкес. — За два часа ще стигнем носа. Може би ще сварим да запалим огън, за да сигнализираме в коя посока е сушата.
	— Не — отвърна Джон Дейвис, — ще бъде много късно. След по-малко от един час куриерският кораб ще бъде вече при входа на залива.
	— Какво да правим тогава?
	— Да чакаме! — отговори Джон Дейвис.
	Минаваше шест часът, здрачът започваше да обгръща острова.
	А в това време на борда на „Карканте“ усилено се готвеха за заминаване. Конгре искаше да отплава на всяка цена. Измъчван от безпокойство, той бе решил да напусне незабавно мястото, където беше закотвена шхуната. Ако не стореше това до сутрешния отлив, имаше опасност да срещне куриерския кораб. Като види излизащата от залива шхуна, капитан Лафаяте няма да я остави да избяга. Ще й заповяда да спре и ще разпита капитана й. Положително ще иска да разбере защо фарът не е запален. Присъствието на „Карканте“ с право ще му се стори подозрително. Като спре шхуната, ще се качи на борда, ще повика Конгре, ще направи преглед на екипажа му и дори само външният вид на тези хора ще събуди у него основателни подозрения. Ще накара кораба да завие обратно и да го последва в залива, където ще го задържи, докато положението се изясни напълно.
	А тогава, като не намери тримата пазачи на фара, командирът на „Санта Фе“ ще си обясни отсъствието им единствено с покушение, на което те са станали жертва. И сигурно ще се сети, че извършители на това покушение са тия хора, които са се опитали да избягат с тази шхуна.
	И най-после можеше да възникне едно друго усложнение.
	Щом като Конгре и бандата му бяха забелязали „Санта Фе“ в открито море край острова, то повече от вероятно е да са го видели и тия, които на два пъти бяха нападали „Карканте“, когато се готвеше да излезе от залива. Тези незнайни врагове, които следят всички движения на куриерския кораб, ще бъдат тук, когато той пристигне в залива, и ако между тях, както имаше основание да се очаква, е и третият пазач, Конгре и хората му няма вече да могат да избягнат наказанието за своите престъпления.
	Конгре бе предвидил всички тези възможности и последиците от тях. Затова и взе единственото възможно решение: да вдигне котва веднага и като използува попътния северен вятър и тъмната нощ, да разпъне всички платна и да излезе в открито море. Тогава шхуната ще има пред себе си океана. Възможно е куриерският кораб, като не вижда фара и не смее да се приближи до сушата в тоя мрак, да е още доста далеч от остров Естадос. Ако стане нужда, за по-сигурно, вместо да се насочи към пролива Льомер, Конгре ще се стрелне на юг, ще заобиколи нос Севръл и ще се скрие зад южния бряг.
	Разбрали плана на пиратите, Джон Дейвис и Васкес си блъскаха главите как да го осуетят, но отчаяни, чувствуваха пълното си безсилие!
	Към седем и половина Карканте подкани да се качат и неколцината, които бяха още на брега. Когато екипажът се събра в пълен състав на борда, прибраха лодката и Конгре заповяда да се вдигне котва.
	Джон Дейвис и Васкес чуваха равномерния шум на рудана, който изтегляше котвата. След пет минути тя беше вече прибрана. Шхуната започна веднага маневра. Тя бе вдигнала всичките си платна — и горни, и долни, за да поемат до максимум бриза, който отслабваше. Излезе бавно от малкото заливче на фара и за да използува по-добре вятъра, се движеше по средата на Елгор.
	Но скоро плаването стана много трудно. Тъй като нивото на морето бе спаднало почти до минимум, течението не помагаше на шхуната и при тази скорост тя едва напредваше. А когато след два часа настъпеше приливът, щеше още повече да загуби скорост. В най-добрия случай нямаше да стигне нос Сан Хуан преди полунощ.
	Всъщност това не беше толкова важно. Щом „Санта Фе“ не можеше да влезе в залива, нямаше опасност да срещне шхуната. Ако Конгре дочакаше следващия отлив, при изгрев навярно щеше да бъде извън залива.
	Екипажът правеше всичко възможно да ускори хода на „Карканте“, но беше безпомощен пред една твърде реална опасност — отнасянето. Лека-полека вятърът тласкаше кораба към южния бряг на залива Елгор. Този бряг Конгре не познаваше добре, но му беше известен като много опасен с дългата ивица подводни камъни, която го опасваше. Един час след потеглянето дори брегът му се стори толкова близо, че сметна за благоразумно да промени положението си, за да се отдалечи от него. При тоя вятър, който с настъпването на нощта отслабваше все повече и повече, това не бе никак лесно.
	Обаче маневрата беше крайно необходима. Опънаха въжетата на задните платна, а предните отпуснаха. Но тъй като нямаше скорост, шхуната не можеше да лавира срещу вятъра и продължи да се занася към брега.
	Конгре схвана опасността. Оставаше му едно-единствено средство. И го приложи. Спуснаха лодката, шестима души слязоха в нея и с помощта на греблата и едно въже успяха да накарат шхуната да се обърне с десния си борд. Четвърт час след това тя можа да поеме първоначалния си курс, без опасност да бъде изхвърлена на рифовете по южния бряг.
	За нещастие не се усещаше вече никакъв полъх; платната трептяха, отпуснати на мачтите. Лодката не беше в състояние да довлече „Карканте“ до входа на залива. Оставаше само едно: да дочакат прилива, който започваше да се усеща. Ала бе немислимо да се движат срещу него. Нима Конгре ще бъде принуден да се закотви на това място, на по-малко от две мили от заливчето на фара?
	След отплаването Джон Дейвис и Васкес, измъквайки се от скривалището си, слязоха чак до морето, откъдето започнаха да следят маневрите на шхуната. Тъй като бризът бе съвсем утихнал, разбраха, че Конгре ще се види принуден да спре и да чака следващия отлив. Все пак, преди да се пукне зората, ще има време да стигне входа на залива и възможност да се измъкне незабелязано.
	— Не, той е в ръцете ни! — извика внезапно Васкес.
	— Но как? — попита Джон Дейвис.
	— Елате… Елате!
	Васкес помъкна бързо другаря си към фара.
	Той смяташе, че „Санта Фе“ кръстосва пред острова. Дори може да се е приближил много до него, което при това спокойно море не представляваше голяма опасност. Нямаше съмнение, че капитан Лафаяте, много учуден от угасването на фара, държи кораба си под пара в очакване на изгрева.
	Така мислеше и Конгре, но се надяваше същевременно да надхитри куриерския кораб. Щом отливът отдръпне водите на залива към морето, дори без да има нужда от вятър, „Карканте“ ще потегли отново и за по-малко от час ще стигне открито море.
	Когато излязат от залива, Конгре няма да се отдалечава много от брега. Достатъчно му е течението, движещо се на юг, и едно от ония леки полъхвания, които неминуемо се появяват от време на време дори в тихи нощи, за да мине спокойно край брега даже в такава непрогледна нощ. Щом заобиколи отстоящия на седем-осем мили нос Севръл, шхуната ще бъде на завет под крайбрежните скали и няма от какво да се страхува. Единствената опасност беше да бъде забелязана от дежурните наблюдатели на „Санта Фе“, ако мине от другата страна на залива, а не покрай нос Сан Хуан. Ако те сигнализират, че виждат „Карканте“ при изхода на залива, капитан Лафаяте в никой случай няма да й позволи да се отдалечи, без да разпита капитана й за фара. Със силата на парата ще настигне бягащия платноход, преди той да е изчезнал зад височините на юг.
	Минаваше вече десет часа. Волю-неволю Конгре трябваше да се закотви и да изчака настъпването на отлива. Но дотогава имаше близо осем часа. Едва към три часа сутринта течението щеше да стане благоприятно. Шхуната избягна прилива, обръщайки вълнореза си към морето. Прибраха лодката. Когато настъпеше подходящият момент, Конгре нямаше да губи нито минута да потегли наново.
	Изведнъж екипажът нададе вик, който можеше да се чуе на двата бряга на залива.
	Дълъг сноп светлина бе пронизал мрака. Фарът сияеше с целия си блясък, осветявайки морето пред острова.
	— Ах, мръсници недни! Те са там! — извика Карканте.
	— На брега! — изкомандува Конгре.
	И действително, за да избягнат неминуемата опасност, надвиснала над тях, те имаха само един изход: да оставят на шхуната само няколко души, после да слязат на брега, да изтичат до площадката на фара, да нахълтат в пристройката, да изкачат стъпалата на кулата, да се доберат до дежурната стая, да се нахвърлят върху пазача, върху другарите му, ако има такива, да ги очистят и да угасят фара. Ако куриерският кораб е потеглил към залива, той неминуемо ще се спре… Ако пък е вече там, ще се опита да влезе, но няма да има светлина, която да го води към дъното на заливчето. В най-лошия случай ще се закотви и ще чака да съмне.
	Конгре заповяда да спуснат лодката. В нея заедно с него се настаниха Карканте и дванайсет души, въоръжени с пушки, револвери и дълги ножове. След минута акостираха на брега и се втурнаха към площадката на фара, която беше само на миля и половина от тях.
	Това разстояние изминаха за четвърт час. Нито за миг не се отделиха един от друг. Цялата банда, без двамата, оставени на борда, се озова вкупом в подножието на фара.
	Да… Джон Дейвис и Васкес се намираха тук. Тичешком, без да се пазят, защото знаеха, че няма да срещнат никого, те бяха изкачили площадката и влезли в пристройката на фара. Васкес искаше да запали отново този фар, за да може куриерският кораб да стигне заливчето, без да чака да се съмне. Измъчваха го какви ли не опасения, най-вече да не би Конгре да е унищожил лещите и счупил лампите и апаратът да не е вече в състояние да работи. Тогава по всяка вероятност шхуната ще избяга, без да бъде забелязана от „Санта Фе“.
	И ето двамата нахълтаха в жилищното помещение, вмъкнаха се в коридора, отвориха вратата на стълбата, след това я затвориха и заключиха здраво, изкачиха стъпалата и стигнаха дежурната стая…
	Фенерът беше в добро състояние, лампите — на мястото си, дори с фитили и масло, останали от времето, когато ги бяха угасили. Не! Конгре не бе унищожил диоптричния механизъм на фенера, а само спрял действието на фара, докато се намираше в залива Елгор.
	А и как би могъл да предвиди при какви обстоятелства ще бъде принуден да напусне острова?
	Но ето че фарът светеше отново! Куриерският кораб можеше лесно да се закотви на предишното място.
	В подножието на кулата закънтяха силни удари. Цялата шайка блъскаше вратата, за да се качи на терасата и да угаси светлината. Всички рискуваха живота си, само и само да забавят пристигането на „Санта Фе“. Не бяха намерили никого нито на площадката, нито в жилищното помещение. Тия в дежурната стая едва ли са многобройни. Лесно ще се справят с тях. Ще ги убият и фарът няма да хвърля вече своите опасни лъчи в нощта.
	Както знаем, вратата в дъното на коридора беше направена от дебела метална плоча. Не можеха да разбият ключалките, с които беше затворена откъм стълбата. Не можеха и да я счупят с лостове или брадви. Карканте, който се опита, много бързо разбра това. След няколко безуспешни опита той се върна при Конгре и останалите.
	{img:farat_093.jpg}
	Какво да правят? Има ли начин да се изкачат отвън до фенера на фара? Ако това е невъзможно, на бандата не остава нищо друго, освен да избяга във вътрешността на острова, за да не падне в ръцете на капитан Лафаяте и неговия екипаж. А защо да се връщат на шхуната? Впрочем няма да имат и време. Сигурно куриерският кораб се намира сега в залива и е на път за фара.
	Ако, напротив, след няколко минути фарът угасне, „Санта Фе“ не само няма да може да продължи пътя си, но и ще бъде принуден да се върне обратно и вероятно шхуната ще успее да се изплъзне? И все пак имаше начин да се стигне терасата.
	— Жицата на гръмоотвода! — извика Конгре.
	Действително по дължината на кулата беше опъната метална жица, закрепена на всеки три стъпки с железни скоби. Като се улавя последователно за тях, човек би могъл да стигне терасата и да издебне намиращите се в дежурната стая.
	Конгре реши да опита това последно спасително средство. Но Карканте и Варгас го изпревариха. Те се качиха на покрива на пристройката, уловиха се за жицата и започнаха да се катерят един подир друг, надявайки се да не бъдат забелязани в тъмното.
	Най-после стигнаха парапета, вкопчиха се за металните му пръчки… Оставаше само да го прекрачат…
	В този миг екнаха револверни изстрели.
	Джон Дейвис и Васкес бяха там, в отбрана. Двамата бандити, улучени в главата, се пуснаха и се строполиха върху покрива на пристройката.
	Същевременно в подножието на фара се чуха изсвирвания. Куриерският кораб влизаше в заливчето и сирената му раздираше въздуха с острите си писъци…
	Не им оставаше нищо друго, освен да бягат. След няколко минути „Санта Фе“ щеше да се закотви на предишното си място.
	Разбрали, че нищо вече не могат да сторят, Конгре и другарите му се втурнаха надолу по ската и избягаха във вътрешността на острова.
	Четвърт час по-късно, точно когато капитан Лафаяте спущаше котва към дъното, освободеният баркас на пазачите с няколко замаха на веслата се доближи до военния кораб.
	Джон Дейвис и Васкес бяха вече на борда на „Санта Фе“.


>	Глава XV
>	Развръзка

	Куриерският кораб „Санта Фе“, който носеше новата смяна на остров Естадос, бе отплавал от Буенос Айрес на 19 февруари. При благоприятен вятър и тихо море пътуването му мина много бързо. Голямата буря, която трая близо осем дни, се ограничи само в района около Магелановия пролив. Затова капитан Лафаяте не почувствува нейната сила и пристигаше на местоназначението си няколко дни по-рано. Ако беше закъснял само с дванайсет часа, шхуната щеше да бъде вече далеч и ще трябваше да се откажат да преследват Конгре и бандата му.
	Капитан Лафаяте не допусна да изтече тази нощ, без да се е осведомил за случилото се през последните три месеца в залива Елгор.
	Васкес беше на кораба, ала другарите му Фелипе и Морис не бяха с него. Никой не познаваше спътника му и не знаеше неговото име.
	Капитан Лафаяте покани и двамата в каюткомпанията* и първите му думи бяха:
	[* Каюткомпания — общо помещение на кораб, където командният състав се събира за обед, на почивка и т.н. Б.пр.]
	— Фарът бе запален със закъснение, Васкес.
	— От девет седмици той не работи… — отговори Васкес.
	— Девет седмици?… Какво значи това?… Къде са двамата ви другари?…
	— Фелипе и Морис са мъртви!… Три седмици след отплаването на „Санта Фе“ фарът остана само с един пазач, капитане!
	И Васкес разказа за събитията, развили се на остров Естадос. Една банда пирати начело с главатаря си на име Конгре от дълги години се настанила в залива Елгор, примамвала кораби към рифовете на нос Сан Хуан, събирала останките им, избивала оцелелите от корабокрушението. Никой не подозирал нейното присъствие през цялото времетраене на строежа на фара, защото тя се криела при нос Сан Бартоломе, в най-западната точка на острова. Когато „Санта Фе“ отплавала и пазачите останали сами да обслужват фара, бандата на Конгре се върнала в залива Елгор с една случайно паднала в ръцете й шхуна. Няколко минути след като влязла в малкото заливче пред фара, Морис и Фелипе се качили на нея и били убити. А Васкес успял да се спаси само благодарение на това, че в момента се намирал в дежурната стая. Той избягал и се приютил на брега при нос Сан Хуан. Там открил една пещера, в която пиратите били складирали плячката си, и можал да се изхрани с намерените в нея припаси.
	После Васкес разправи как след корабокрушението на „Сенчъри“ имал щастието да спаси помощник-капитана на този кораб и двамата заживели заедно в очакване на „Санта Фе“. Най-страстното им желание тогава било шхуната, забавена от сериозни поправки, да не може да излезе на море и да стигне Тихия океан преди първите дни на март, когато трябвало да пристигне куриерският кораб.
	И все пак тя щяла да напусне острова, ако двете гюллета, изстреляни от Джон Дейвис в корпуса й, не я задържали още няколко дни.
	Тук Васкес прекъсна разказа си, премълчавайки това, което беше лична негова заслуга. Ала Джон Дейвис се намеси:
	— Васкес забрави да ви каже, капитане — вметна той, — че двете ни гюллета се оказаха съвсем недостатъчни. Въпреки дупките, които пробихме в корпуса на „Мауле“, тя щеше да излезе в открито море още тази сутрин, ако снощи Васкес с риск за живота си не беше се приближил с плуване и не бе възпламенил един заряд до кормилото й. Откровено казано, той не постигна очаквания резултат. Повредите бяха леки и можаха да бъдат поправени за дванайсет часа. Но благодарение на тези дванайсет часа заварихте шхуната в залива. Това се дължи единствено на Васкес; и пак той, след като разпозна куриерския кораб, се сети да се завтече до фара и отново да запали тази вечер светлината, угаснала от толкова отдавна.
	Капитан Лафаяте стисна сърдечно ръка на Джон Дейвис и на Васкес, които със смелата си намеса бяха позволили на „Санта Фе“ да осуети заминаването на шхуната, а после разказа как един час преди залез куриерският кораб съзрял остров Естадос.
	След като определил местоположението си още сутринта, капитан Лафаяте знаел къде се намира. Куриерският кораб трябвало само да поеме към нос Сан Хуан и да го приближи още по светло.
	И наистина, тъкмо когато небето започвало да потъмнява от здрача, капитан Лафаяте различил съвсем ясно, ако не източния бряг на острова, то поне високите върхове, които се извисяват на заден план. Той се намирал тогава на дванайсетина мили разстояние и смятал два часа по-късно да хвърли котва в залива.
	Точно в тоя момент Джон Дейвис и Васкес бяха забелязали „Санта Фе“. Същевременно и Карканте го бе видял от терасата на фара и съобщил това на Конгре, който заповяда да се приготвят бързо за отплаване, за да излязат от залива, преди „Санта Фе“ да е влязъл там.
	В това време „Санта Фе“ продължавал да се носи стремително към нос Сан Хуан… Морето било спокойно, едва облъхвано от последните дихания на морския бриз.
	Естествено, преди на остров Естадос да бе построен Фарът на края на света, капитан Лафаяте не би извършил неблагоразумието да се приближи нощем толкова до сушата, а камо ли да навлезе в залива Елгор, за да стигне до фара.
	Но знаел, че сега брегът и заливът са осветени, затова не сметнал за нужно да чака до другия ден.
	Така че куриерският кораб продължил пътя си към югозапад и когато се стъмнило съвсем, бил на около една миля от входа на Елгорския залив.
	Куриерският кораб застанал там под пара в очакване фарът да благоволи да се запали.
	Минал цял час, а никаква светлина не се появявала на острова. Немислимо било капитан Лафаяте да е сбъркал местоположението си… Пред него действително се разкривал заливът Елгор… „Санта Фе“ бил далеч навътре в обсега на фара… А фарът не се запалвал!…
	Какво друго би помислил човек на борда на куриерския кораб, освен че с апарата е станала някаква злополука? Може би при неотдавнашната силна буря фенерът се е счупил, лещите са се повредили, лампите са излезли от строя. Никога, не, никога не би му дошло на ум, че банда пирати е нападнала тримата пазачи, че двама от тях са паднали от ръката на тези убийци, а третият е бил принуден да избяга, за да не го сполети същата участ.
	— Не знаех какво да правя — каза тогава капитан Лафаяте. — Беше тъмна нощ. Не смеех да вляза в залива. Значи, трябваше да остана в открито море до зори. Офицерите ми, екипажът, всички бяхме страшно разтревожени и предчувствувахме някакво нещастие. Най-после, към девет часа, фарът светна… Това закъснение можеше да се дължи само на злополука… Наредих да се увеличи налягането в котлите и поехме към входа на залива. След един час „Санта Фе“ влезе в него. На миля и половина от заливчето на фара срещнахме една закотвена шхуна, която изглеждаше изоставена… Тъкмо се канех да пратя на нея няколко моряци, изведнъж екнаха изстрели, а тези изстрели идеха от терасата на фара!… Разбрахме, че нашите пазачи са нападнати, че се защищават, и то вероятно срещу екипажа на тази шхуна… Надух сирената, за да уплаша нападателите… а след четвърт час „Санта Фе“ се закотви на старото си място.
	— И тъкмо навреме, капитане — каза Васкес.
	— Но не можехме да сторим това — отвърна капитан Лафаяте, — ако не бяхте рискували живота си, за да запалите фара. Сега шхуната щеше да бъде в морето. Сигурно нямаше да я забележим, като излиза от залива, и тази разбойническа банда щеше да избяга!
	За миг цялата тази история обиколи куриерския кораб, и Васкес и Джон Дейвис бяха обсипани с най-горещи поздравления.
	{img:farat_097.jpg}
	Нощта мина спокойно, а на другия ден Васкес се запозна с тримата пазачи от новата смяна, докарана от „Санта Фе“ на остров Естадос.
	Разбира се, още през нощта бяха изпратили многоброен отряд моряци да завземе шхуната. В противен случай Конгре непременно щеше да се качи отново на нея и използувайки отлива, бързо да излезе в открито море.
	За да осигури безопасността на новите пазачи, на капитан Лафаяте му оставаше само едно: да прочисти острова от вилнеещите на него разбойници, които след смъртта на Карканте и Варгас бяха тринайсет на брой, включително доведеният до отчаяние техен главатар.
	Като се има пред вид големината на острова, имаше опасност преследването да се проточи дълго и дори да не завърши изобщо. Ще успее ли екипажът на „Санта Фе“ да го претърси целия?
	Разбира се, Конгре и другарите му нямаше да сглупят да се върнат на нос Сан Бартоломе, тъй като тайната на това убежище можеше да бъде разкрита. Но те имаха на разположение останалия остров и можеше да минат седмици и месеци, докато бандата бъде изловена до последния човек. А капитан Лафаяте не би се съгласил да напусне остров Естадос, преди да е осигурил пазачите срещу всякакво нападение и да е обезпечил нормалната работа на фара.
	Наистина единственото нещо, което можеше да даде по-бърз резултат, бяха лишенията, на които Конгре и неговите хора щяха да бъдат изложени. Не им оставаха вече никакви хранителни припаси нито в пещерата на нос Сан Бартоломе, нито в тая при залива Елгор.
	На другата сутрин капитан Лафаяте, воден от Васкес и Джон Дейвис, можа лично да се увери, че поне във втората пещера нямаше вече никакви запаси — нито сухари, нито солено месо, нито каквито и да било консерви. Всички останали припаси бяха пренесени на шхуната, която моряците от куриерския кораб върнаха обратно в заливчето.
	В пещерата имаше само плячка без особена стойност — постелки, дрехи, сечива и съдини, които пренесоха в жилищното помещение на фара. Ако Конгре се върнеше нощем в старото скривалище да подири награбеното, нямаше да намери нищо, което би могло да послужи за изхранване на бандата му. Сигурно не разполагаше и с ловно оръжие въпреки голямото количество пушки и боеприпаси, намерени на борда на „Карканте“. Така че можеше да разчита единствено на риболов. При такива условия той и другарите му или трябваше да се предадат, или след време да умрат от глад.
	И все пак диренията започнаха незабавно. Изпратиха потери от моряци под командуването на офицер или подофицер. Едни се отправиха към вътрешността на острова, други — към крайбрежието. Капитан Лафаяте лично отиде на нос Сан Бартоломе, но и там не личеше следа от бандата.
	Минаха няколко дни, ала нямаше и помен от пирати. Сутринта на 10 март обаче при фара пристигнаха седем окаяни патагонци, бледи, измършавели, измъчвани от глад. Прибраха ги на „Санта Фе“, подкрепиха ги и ги настаниха така, че да не могат да избягат.
	Четири дни по-късно помощник-капитанът Риегал, обикаляйки южния бряг около нос Уебстър, намери там пет трупа, между които Васкес можа да разпознае двама чилийци от бандата.
	Ако се съди по останките, разхвърляни на земята около тях, те са се опитвали да се прехранват с риба и раци; но никъде нямаше следа от огнище — нито угаснали въглени, нито пепел. Очевидно не са имали вече средство да си запалят огън.
	Най-после на другата вечер, малко преди залез, между скалите, опасващи малкото заливче, на по-малко от петстотин метра от фара се появи човек.
	Той стоеше почти на същото място, откъдето в навечерието на пристигането на куриерския кораб Джон Дейвис и Васкес бяха следили шхуната, обезпокоени да не би тя да замине, и същата вечер Васкес бе решил да направи последен опит.
	Този човек беше Конгре.
	Васкес, който се разхождаше по площадката с новите пазачи, го позна веднага и извика:
	— Ето го!… Ето го!…
	Като чу този вик, капитан Лафаяте, който крачеше с помощника си назад-напред по песъчливия бряг, побърза да се завтече.
	Подире му се втурна Джон Дейвис с няколко моряци и когато всички стигнаха площадката, можаха да видят този главатар, единствения оцелял от бандата, която бе командувал.
	Какво търсеше той на това място? Защо е дошъл? Дали не възнамерява да се предаде? Но сигурно му беше добре известна съдбата, която го очакваше. Щяха да го откарат в Буенос Айрес и там да плати с главата си за всички свои грабежи и убийства.
	Конгре стоеше неподвижно на един по-висок камък, в който се разбиваха леки вълни. Погледът му блуждаеше над заливчето. До куриерския кораб можеше да види шхуната, която съдбата така навреме бе изпратила на нос Сан Бартоломе, ала друга орисница му бе отнела. Какви ли мисли се блъскаха в главата му! Колко съжаления!
	Ако не бе пристигнал куриерският кораб, отдавна да беше из тихоокеанските простори, където ще му бъде толкова лесно да се изплъзне от всякакви преследвания и да си осигури безнаказаност…
	Разбира се, капитан Лафаяте държеше непременно да залови Конгре.
	Той даде разпореждания, и помощникът му Риегал, следван от шестима матроси, слезе от площадката на фара и се запъти към буковата гора, откъдето, изкачвайки се по скалистата бариера, лесно щяха да настигнат бандита.
	Васкес водеше този малък отряд по най-прекия път.
	Не бяха направили и сто крачки от площадката, когато се чу гърмеж, едно тяло се преметна във въздуха и потъна в морето сред пръски от пяна.
	Конгре беше издърпал от пояса си един револвер, допрял го до челото си…
	Негодникът сам си бе изпълнил присъдата и сега отливът отнасяше трупа му в морето.
	Такава беше развръзката на тази драма на остров Естадос.
	Разбира се, от нощта на 3 март фарът не преставаше да работи.
	Васкес запозна новите пазачи с работата.
	Сега от пиратската шайка не оставаше вече нито един.
	Джон Дейвис и Васкес щяха да се качат на куриерския кораб, който се връщаше в Буенос Айрес; оттам първият щеше да се върне в Мобил, където несъмнено скоро ще го назначат за командир на кораб — заслужена награда за неговата енергичност, смелост и лична доблест.
	Колкото до Васкес, той щеше да се върне в родния си град да си почине от така геройски издържаните изпитания… Но щеше да се върне сам, клетите му другари нямаше да дойдат с него!
	Следобед на 18 март капитан Лафаяте, уверен, че занапред новите пазачи ще бъдат в безопасност, даде сигнал за отплаване. Когато излизаше от залива, слънцето залязваше.
	Изведнъж там, на брега, лумна светлина и отражението й заигра в следата, оставяна от кораба. А куриерският кораб, отдалечавайки се в притъмнялото море, сякаш отнасяше със себе си няколко от безбройните лъчи, хвърляни наново от Фара на края на света.
	{img:farat_100.jpg}
