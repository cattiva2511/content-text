	Лъв попаднал на един заспал заек и се приготвил да го изяде. В това време видял да се приближава елен. Оставил заека и се хвърлил върху елена. А заекът се събудил от шума и избягал. Лъвът дълго време преследвал елена и като не успял да го хване, върнал се към заека. Открил, че и той е избягал, и си казал:
	— Получих си заслуженото. Защото оставих храната, която беше в ръцете ми, като се поблазних от надеждата за по-добра.
	Така и някои хора, които не се задоволяват с умерените печалби, а преследват по-големи надежди, неусетно загубват и това, което е в ръцете им.
