>
	Бих искал чрез този труд да отдам почитта си към Нейно Британско Величество Елизабет II, както и на народа на нейната колония Хонконг… и проклятие за нейните врагове.
	Естествено това е роман, населен с въображаеми личности и компании. Всяка прилика с действителността, която е съществувала или съществува в Хонконг или Азия, е случайна.
	Също така бих искал да поднеса своите извинения на всички хонконгски _yan_ — всички хонконгски жители — за това, че съм преправил техния прекрасен град, че съм извадил някои събития от контекста, че съм измислил и хора, и места, и улици, и компании, и събития, които, надявам се, може би изглеждат реални, но никога не са били такива, защото това наистина е просто една история.


>	Пролог

#	8-и юни 1960
#	23:45 часа

	Той се казваше Йан Дънрос. Караше внимателно в проливния дъжд. Зави със старото си спортно MG по „Дърк стрийт“, покрай „Струан билдинг“ на брега на Хонконг. Нощта бе тъмна и отвратителна. Из цялата колония — от острова Хонконг през пристанището Каулуун чак до Новите територии, които бяха част от Китай — улиците бяха почти пусти. Всички и всичко се бе залостило в очакване на тайфуна Мери. Деветото поред предупреждение за бурята бе изпратено по здрач, а поривите на вятъра вече достигаха осемдесет — сто възела, простирайки се хиляди мили на юг и запращаха дъжда перпендикулярно към покриви и склонове, където десетки хиляди беззащитни заселници се бяха сгушили в своите паянтови селища от временни бараки.
	Заслепен, Дънрос намали. Чистачките на колата му не можеха да се справят с такъв дъжд, а вятърът шибаше по гюрука и страничните стъкла. Само за момент, предното стъкло се изчисти. В края на „Дърк стрийт“, право напред, бе „Конаут роуд“ и _праята_, след тях вълноломът и тромавият масивен корпус на терминала „Голдън фери“. Зад него, в огромното, добре защитено пристанище, петстотин кораба, пуснали котва, се бяха сгушили уютно.
	Пред себе си на _праята_ той видя изоставена улична сергия, изтръгната из основи от вятъра, който я бе запокитил върху една паркирана кола, превръщайки я в куп желязо. После колата и сергията отлетяха нанякъде и се изгубиха от погледа му. Китките му бяха много силни и успяваше да удържи волана въпреки вихрушките, които яростно разтърсваха колата му. Тя бе стара, но добре поддържана. Форсираният двигател и спирачките бяха в отлично състояние. Той чакаше, наслаждавайки се на дъжда, а сърцето му биеше равномерно. После леко се качи на тротоара, паркира на завет, точно срещу сградата и слезе от колата.
	Беше русокос, със сини очи, четиридесет и една-две годишен, слаб и елегантен, със стар шлифер и шапка. Дъждът го заливаше докато крачеше с бързи стъпки по страничната уличка. После се шмугна зад ъгъла и изтича до главния вход на 22-етажната сграда. Над огромния вход бе поставен гербът на Струан — червеният шотландски лъв преплетен със зеления китайски дракон. Запазвайки самообладание, той се изкачи по широките стъпала и влезе.
	— Добър вечер, господин Дънрос — каза портиерът китаец.
	— Тай-панът ме повика.
	— Да, сър. — Мъжът натисна копчето на асансьора. Когато асансьорът спря, Дънрос пресече малко предверие, почука и влезе в гостната на огромния апартамент.
	— Добър вечер, тай-пан — гласът му звучеше студено и вежливо.
	Аластър Струан се бе облегнал на прекрасната камина. Той беше едър, червендалест, добре поддържан шотландец с малко шкембе и бяла коса, над шестдесет и управляваше „Струан“ от единайсет години.
	— Ще пиеш ли? — посочи към бутилката „Дом Периньон“ в сребърната кофичка.
	— Благодаря.
	Никога досега Дънрос не бе влизал в покоите на тай-пана. Стаята бе просторна и добре обзаведена — китайски лак и хубави килими. На стените висяха стари платна на едновремешните им платноходи и параходи. Големите панорамни прозорци, от които обикновено се виждаше целият Хонконг, пристанището и Каулуун, сега бяха тъмни и дъждът се блъскаше в тях.
	Той си наля.
	— Наздраве — каза учтиво.
	Аластър Струан кимна и също толкова студено вдигна в отговор своята чаша.
	— Подранил си.
	— Пет минути по-рано е навреме, тай-пан. Нали това ми втълпяваше баща ми? Има ли някакво значение, че се срещаме в полунощ?
	— Да. Това е част от ритуала. Ритуалът на Дърк.
	Дънрос отпи от виното, изчаквайки мълчаливо. Старият корабен часовник силно тиктакаше. Вълнението му нарастваше, тъй като не знаеше какво да очаква. Пад огнището висеше булчински портрет на младо момиче. Тес Струан се бе омъжила на шестнадесет години за Кълъм — втори тай-пан и син на основоположника Дърк Струан.
	Дънрос го разгледа внимателно. Внезапен порив на вятъра блъсна прозорците.
	— Отвратителна нощ — каза той.
	По-възрастният мъж го погледна с омраза. Тишината натежа. После старият часовник звънна с осем камбанки — полунощ.
	На вратата се почука.
	— Влез — каза Аластър Струан с облекчение. Беше щастлив, че най-после ще могат да започнат.
	Дим Чу, личният прислужник на тай-пана, отвори вратата, отстъпи встрани, за да направи път на Филип Чен, компрадор на фамилията Струан и я затвори след него.
	— А, Филип, точен си както винаги — каза Аластър Струан, опитвайки се да бъде сърдечен. — Шампанско?
	— Благодаря, тай-пан. Да, благодаря. Добър вечер, Йан Струан Дънрос — рече Филип Чен на по-младия мъж с необичайна официалност на много изискан британски английски. Той бе евроазиатец, към седемдесет, сух, повече китаец, отколкото европеец, много хубав мъж със сива коса и изпъкнали скули, светла кожа и тъмни, много тъмни китайски очи.
	— Ужасна нощ, нали?
	— Да, наистина, чичо Чен — отвърна Дънрос, употребявайки учтивата китайска форма за обръщение към Филип, когото харесваше и уважаваше точно толкова, колкото презираше братовчед си Аластър.
	— Казват, че този тайфун щял да бъде особено страшен. — Аластър Струан наливаше шампанското в прекрасни чаши. Подаде чаша първо на Филип Чен, а после на Дънрос.
	— Наздраве!
	Отпиха. Прозорците отново потрепериха под напора на бурята.
	— Радвам се, че сега не съм на някой кораб — каза замислено Аластър Струан. — И така, Филип, ето те отново тук.
	— Да, тай-пан. За мен е чест. Да, голяма чест.
	Той усети яростната нетърпимост между двамата мъже, но не й обърна внимание. „Яростта е нещо нормално — помисли си той, — когато един тай-пан на «Ноубъл хаус» предава властта.“
	Аластър Струан отпи отново, наслаждавайки се на виното. Най-после рече:
	— Йан, нашият обичай изисква при предаването на властта от тай-пан на тай-пан да присъства свидетел. И това е винаги и единствено нашият компрадор. Филип, за кой път ти се случва?
	— Бил съм свидетел четири пъти, тай-пан.
	— Филип познава почти всички ни. Знае прекалено много от нашите тайни. А, стари приятелю?
	Филип Чен само се усмихна.
	— Довери му се, Йан. Съветите му са мъдри. Можеш да му се довериш.
	„Доколкото изобщо един тай-пан може да се довери някому“ — си помисли мрачно Дънрос. Аластър Струан остави чашата си.
	— Първо: Йан Струан Дънрос, питам те официално, искаш ли да бъдеш тай-пан на „Струан“?
	— Да, сър.
	— Заклеваш ли се в Бога, че ще запазиш в тайна всички тези процедури и няма да издадеш нищо на никого, освен на твоя приемник?
	— Да, сър.
	— Кажи клетвата.
	— Заклевам се в Бога, че ще запазя в тайна всички тези процедури и няма да ги издам на никого, освен на моя приемник.
	— Ето — тай-панът му подаде пожълтял от времето пергамент, — прочети го на глас.
	Дънрос го взе. Текстът приличаше на паяжина, но бе много четлив. Погледна датата — 30-и август, 1841. — Вълнението му нарасна.
	— Дърк Струан ли е писал това?
	— Да. По-голямата част, а останалото е добавено от сина му, Кълъм Струан. Естествено разполагаме и с фотокопие, в случай, че това се повреди. Прочети го!
C>
	Моето завещание ще се отнася до всеки тай-пан, приемащ моята власт. Преди да приеме поста, той ще го прочете на глас и в присъствието на свидетели ще се закълне пред Бога в това, което съм написал аз, Дърк Струан — основател на „Струан“. Ще го приеме и ще го пази в пълна тайна. Изисквам това, за да осигуря истинска приемственост и предвид на трудностите, които през идните години ще се изпречат на пътя на моите последователи, заради кръвта, която съм пролял, заради моите длъжници и заради капризите на китайската земя, с която сме дълбоко свързани, а те са без съмнение неповторими. Ето моето Завещание:
	Първо: Винаги ще има само по един тай-пан, притежаващ пълната и абсолютната власт над компанията. Властта да наема или освобождава всички останали, властта, над всички наши капитани, кораби и компании, където и да се намират. Тай-панът е винаги сам, което е неговата радост и болка. Всички да зачитат личния му живот и да го пазят. Всяка негова заповед да бъде изпълнявана и в компанията да не се създава никакъв комитет, управително тяло или съвет, който да ограничава абсолютната му власт.
	Второ: Щом тай-панът стъпи, на който и да е от нашите кораби, той поема управлението му от капитана и всички негови бойни или навигационни заповеди са закон. Всеки капитан, който встъпва в длъжност на наш кораб, да положи клетва пред Бога в този смисъл.
	Трето: Тай-панът ще избира сам човека, който да заеме мястото му, измежду членовете на Вътрешния съвет, а те са шестима. Един от тях е компрадорът, който за вечни времена да бъде от рода Чен. Останалите петима да бъдат достойни, за да заемат поста тай-пан, добри и предани мъже, работили поне пет пълни години в компанията като китайски търговци, да са душевно здрави и родственици на клана Струан по рождение или по брак — по моя линия или на брат ми Роб, по старшинство, освен в случаите, когато е налице силен характер и качества, превъзхождащи всички останали. Този Вътрешен съвет може да дава своето мнение, ако тай-панът пожелае, но нека да повторя отново, гласът на тай-пана ще тежи седем към едно срещу всеки от техните гласове.
	Четвърто: Ако тай-панът потъне при плаване или бъде убит в битка, или изчезне за повече от шест лунни месеца преди да е посочил своя приемник, Вътрешният съвет ще избере един от членовете си на негово място, като всеки ще има един глас, а компрадорът — четири. Тогава тай-панът ще се закълне по определения начин пред своите колеги, като онези, които са гласували против избирането му при откритото гласуване, веднага ще бъдат изгонени завинаги от компанията, без да им бъде заплатено.
	Пето: Избирането за член на Вътрешния съвет или изгонването от него ще става единствено по волята на тай-пана, а при неговото оттегляне, което ще стане тогава, когато той поиска, той ще вземе за себе си не повече от десет части от всяка стотица от цялото богатство, като всичките ни кораби ще бъдат извън тази сметка… защото нашите кораби, техните капитани и техните екипажи са нашият живот и нашето продължение в бъдното.
	Шесто: Всеки тай-пан ще одобрява избора на компрадора. Преди своето избиране компрадорът ще потвърди писмено съгласието си да бъде сменен по всяко време, без да му се дават обяснения и да се оттегли, ако тай-панът го желае.
	Последното: Тай-панът ще закълне своя приемник, когото сам е избрал, в присъствието на компрадора с думите написани от моята ръка в нашата семейна Библия тук в Хонконг, на този тринадесети ден на август, лето божие 1841-о.
C$
	Дънрос въздъхна.
	— Подписано е от Дърк Струан, а свидетел е бил… не мога да прочета печатните букви, сър, архаични са.
	Аластър погледна Филип Чен, който каза:
	— Първият свидетел е вторият баща на дядо ми, Чен Шенг Арн — нашият първи компрадор. Вторият е пралеля ми Т’Чънг Джин Мей-мей.
	— Значи легендата е истина! — рече Дънрос.
	— Част от нея. Да, част от нея — добави Филип Чен — Попитай леля ми Сара. След като си вече тай-пан, тя ще ти открие доста тайни. Тази година ще навърши осемдесет и четири. Тя помни много добре дядо ми, сър Гордън Чен, както и Дънкан и Кейт Т’Чънг — децата на Мей-мей от Дърк Струан. Да. Тя помни много неща…
	Аластър Струан отиде до лакираното бюро и много внимателно извади оттам тежката овехтяла Библия. Сложи очилата си и Дънрос усети как косата му настръхна.
	— Повтаряй след мен: Аз, Йан Струан Дънрос, от рода Струан, християнин, в присъствието на Аластър Макензи Дънкан Струан, единадесети тай-пан, и Филип Т’Чънг Шенг Чен, четвърти компрадор, се заклевам пред Бог, че ще се подчинявам изцяло на Завещанието, прочетено от мен в тяхно присъствие тук в Хонконг; че ще продължа да обвързвам компанията с Хонконг и с китайската търговия, че докато аз съм тай-пан, Хонконг ще бъде основното поле на моя бизнес, че пред Бога поемам всички обещания, отговорности и честната дума на Дърк Струан към неговия вечен приятел Чен-це Джин Арн, известен още и като Джин-куа, или към неговите наследници; и още, че ще…
	— Какви обещания?
	— Трябва сляпо да се закълнеш пред Бога както всички тай-панове преди теб! Съвсем скоро ще разбереш какво си наследил.
	— А ако не го направя?
	— Знаеш отговора!
	Дъждът блъскаше стъклата с такова ожесточение, с каквото туптеше сърцето на Дънрос, докато премисляше лудостта, на този неясен обет. По той знаеше, че не може да стане тай-пан, без да го даде и затова изрече думите и продължи да повтаря.
	— … и още, че ще използвам цялата си власт и всички средства, за да запазя компанията така мощна както е била при основаването и „Ноубъл хаус ъф Ейжа“ — най-голямата в Азия. Заклевам се пред Бога да сторя всичко необходимо, за да победя, унищожа и пропъдя от Азия компанията, наречена „Брок и синове“ и по-точно моя враг, основателя Тайлър Брок, сина му Морган, техните наследници или който и да е от техния род, с изключение на Тес Брок и нейното поколение — съпругата на сина ми Кълъм… — Дънрос отново спря.
	— Когато свършиш, ще можеш да задаваш всякакви въпроси — каза Аластър Струан. — Довърши!
	— Чудесно. Заклевам се пред Бога, че моят приемник тай-пан също ще се закълне в това завещание. Помогни ми. Господи!
	Тишината бе нарушена само от дъжда, който шибаше стъклата. Дънрос усети потта по гърба си.
	Аластър Струан остави Библията и спали очилата си.
	— Е, това е. — Рязко протегна ръката си. — Бих искал първи да те поздравя, тай-пан. Можеш да разчиташ изцяло на помощта ми.
	— А за мен е чест да бъда втори, тай-пан — каза Филип Чен с лек поклон, също толкова официално.
	— Благодаря ви — Дънрос беше страшно напрегнат.
	— Мисля, че всички имаме нужда от едно питие — каза Аластър Струан. — Ще налея, с ваше разрешение — добави той, обръщайки се към Дънрос с неуместна официалност. — Филип?
	— Да, тай-пан, аз…
	— Не. Йан е вече тай-пан. — Аластър Струан наля шампанското и подаде първата чаша на Дънрос.
	— Благодаря — рече Дънрос, наслаждавайки се на комплимента, макар и да знаеше, че нищо не се е променило. — За „Ноубъл хаус“ — каза той, вдигайки чашата си.
	Тримата отпиха, а след това Аластър Струан извади един плик.
	— Това е оставката ми от шестдесетте временни поста като председател, организационен директор и директор, които заема автоматично всеки тай-пан. Назначаването ти на мое място следва също така автоматично. По традиция аз ставам председател на лондонския ни филиал… но ти можеш да ме отстраниш, когато пожелаеш.
	— Отстранен си — моментално каза Дънрос.
	— Щом казваш — измърмори старецът, но вратът му поруменя.
	— Мисля, че ще бъдеш по-полезен за „Струан“ като заместник-директор на Първа централна банка в Единбург.
	Струан се ококори:
	— Какво?
	— Това е една от нашите длъжности, нали?
	— Да — отвърна Аластър Струан, — но защо точно там?
	— Ще имам нужда от помощ. Догодина „Струан“ става акционерна.
	И двамата втренчиха погледи в него.
	— Какво?
	— Ставаме акцио…
	— От сто тридесет и две години сме частна компания! — изрева старецът. — О, Боже мили, стотици пъти съм ти повтарял, че в това е нашата сила, без някакви проклети акционери или аутсайдери, които да си пъхат носа в нашите работи!
	Лицето му пламна и той с усилие обузда гнева си.
	— Никога ли не чуваш това, което ти говорят?
	— Винаги. Много внимателно — спокойно отвърна Дънрос. — Единственият начин да оцелеем, е да станем акционерна компания… това е единственият начин да набавим капитала, който ни е необходим.
	— Говори ти, Филип… налей малко акъл в главата му.
	Компрадорът каза нервно:
	— Как ще се отрази това на „Хаус ъф Чен?“
	— От тази нощ се слага край на нашата официална система на компрадорство. — Той забеляза, че лицето на Филип Чен побледня, но продължи: — Имам нещо предвид за теб… написал съм го. Това не променя нищо и в същото време променя всичко. Официално ти оставаш компрадор, но неофициално ще действаме другояче. Главната промяна се състои в това, че вместо да печелиш около милион годишно, за десет години твоят дял ще ти донесе двадесет, а за петнадесет години — около тридесет.
	— Това е невъзможно! — избухна Аластър Струан.
	— Стойността на нашата мрежа днес е около двадесет милиона щатски долара. След десет години ще бъде двеста милиона, а след петнадесет, ако е рекъл Господ, ще бъде четиристотин милиона… а годишният ни оборот ще приближава един милиард.
	— Ти си полудял — каза Струан.
	— Не. „Ноубъл хаус“ ще стане международна компания… времето на хонконгската търговска компания е безвъзвратно отминало.
	— Не забравяй клетвата си пред Бога! Нашето място е в Хонконг!
	— Няма да я забравя. Следващото: какви са отговорностите, които наследявам от Дърк Струан?
	— Всичко е в сейфа. В запечатан плик с надпис „Завещанието“. А също и „Наставления към бъдещите тай-панове“ от Хег.
	— Къде е сейфът?
	— Зад картината в Грейт хаус*. В кабинета. — Аластър Струан с раздразнение посочи един плик до часовника върху камината. — Вътре е специалният ключ… и настоящата комбинация. Разбира се ти ще я промениш. Остави комбинацията в една от личните депозитни кутии в банката, в случай на злополука. Дай на Филип един от двата ключа.
	[* Голямата къща. — Б.пр.]
	Филип Чен каза:
	— По нашите закони, докато ти си жив, банката е задължена да ми откаже достъп до него.
	— Следващото: Тайлър Брок и синовете му — тези копелета, са били премахнати преди почти сто години.
	— Да, законородените по мъжка линия. Но Дърк Струан е бил отмъстителен човек и отмъщението му продължава да тегне. Има осъвременен списък на поколението на Тайлър Брок, който също е в сейфа. Доста интересно четиво, а, Филип?
	— Да, наистина.
	— За семействата Ротуел и Том, за Йадигър и потомството му знаеш. Но Тъскър също е в списъка, въпреки че той не го знае. Джейсън Плъм, лорд Депфорд — Смит и най-вече Куилън Горнт.
	— Не е възможно!
	— Горнт е не само тай-пан на „Ротуел-Горнт“, нашият основен враг, но и таен потомък на Морган Брок — пряк, макар и незаконен. Той е последният от фамилията Брок.
	— Но той винаги е твърдял, че неговият прадядо е Едуард Горнт, американският търговец в Китай.
	— Той наистина е наследник на Едуард Горнт. Но всъщност Едуард е син на сър Морган Брок и Крисчън Горнт. Тя е била американка от Вирджиния. Естествено това се е пазело в тайна — обществото не е било по-благосклонно от днес. Когато през 1859 сър Морган е станал тай-пан от старата американска фирма „Ротуел и компания“ в Шанхай, а след това двамата направили всичко възможно, за да ни унищожат. И почти успели — със сигурност те са причината за смъртта на Кълъм Струан. Но след това Локлин и Хег Струан разорили сър Морган и съсипали „Брок и Синове“. Едуард Горнт не ни го е простил, няма да ни го простят и наследниците му — обзалагам се, че и те се заклеват пред своя основател.
	— Той знае ли, че сме уведомени?
	— Не знам. Но той е наш враг. Родословието му е в сейфа заедно с всички останали. Дядо ми го е открил съвсем случайно по време на Боксерското въстание през 99-а. Списъкът е интересен, Йан, много интересен. За теб има една специална личност. Шефът на…
	Внезапен порив разтърси зданието. Една от антиките от слонова кост върху мраморната маса се катурна. Филип Чен нервно я изправи. И тримата се втренчиха в прозорците, наблюдавайки с ужас как отраженията им се извиват при всеки порив, огъващ огромните стъкла.
	— Тайфун! — измърмори Филип, а потта изби по челото му.
	Притаили дъх, те чакаха „Дяволския вятър“ да спре. Тези внезапни вихрушки връхлитаха безразборно от всички страни, а скоростта им понякога достигаше сто и петдесет възела. След тях цареше винаги опустошение.
	Пристъпът отмина. Дънрос се приближи до барометъра, погледна го и го почука. 980.3.
	— Продължава да пада — каза той.
	— Господи!
	Йан хвърли един поглед към прозорците. Дъждът вече биеше почти хоризонтално.
	— _„Ластинг Клауд“_ би трябвало да пристигне утре вечер.
	— Да, но при това положение сигурно ще се понесе някъде към Филипините. Капитан Мофат е прекалено опитен, за да падне в капана — отвърна Струан.
	— Не съм убеден. Капитан Мофат обича да спазва графика. Този тайфун не фигурира в него. Ти… той трябваше да получи заповед. — Дънрос отпи замислено. — Дано _„Ластинг Клауд“_ да не попадне в капана.
	Филип Чен усети надигащата се ярост.
	— Защо?
	— На борда се намира новият ни компютър и самолетни двигатели на стойност два милиона лири. Незастраховани — поне двигателите. — Дънрос хвърли бегъл поглед на Аластър Струан.
	Защитавайки се, старецът отвърна:
	— Ако не бяхме приели, щяхме да изпуснем договора. Двигателите пътуват за Кантон. Знаеш, че не можем да ги застраховаме, Филип, при положение че са за комунистически Китай.
	После добави с раздразнение:
	— Те са… те са южноамериканска собственост, а от Южна Америка за Китай няма никакви експортни ограничения. Въпреки това никой не иска да ги застрахова.
	След кратка пауза Филип Чен каза:
	— Мислех, че новият компютър ще пристигне през март.
	— Така трябваше, но аз успях да изтегля поръчката — каза Аластър.
	— Кой пренася документацията за двигателите? — попита Филип Чен.
	— Ние.
	— Но това е много рисковано. — Филип Чен бе много неспокоен. — Не си ли на същото мнение, Йан?
	Дънрос не отговори.
	— Ако не бяхме се съгласили, щяхме да изпуснем сделката — каза Аластър Струан. — Чрез нея ще удвоим парите си, Филип, а те са ни необходими. Но, което е по-важно, китайците имат нужда от тези двигатели — показаха го повече от ясно, когато бях миналият месец в Кантон. А ние имаме нужда от Китай — показаха ми и това.
	— Да, но дванадесет милиона на един кораб… това е огромен риск — настояваше Филип Чен.
	Дънрос каза:
	— Всичко, което можем да направим, за да отнемем съветски пазари, е в наша полза. Освен това сме изправени пред свършен факт. Аластър, ти каза, че в списъка фигурира един човек, за когото трябва да знам? Шефът на…?
	— „Марлбъроу мотърс“.
	— А — рече Дънрос и внезапно на лицето му се изписа зловещо задоволство. — Ненавиждам тези педерасти от години. И бащата, и сина.
	— Знам.
	— Значи фамилията Никлин са потомци на Тайлър Брок? Е, много скоро ще можем да ги изтрием от списъка. Добре, много добре. А те знаят ли, че са в черния списък на Дърк Струан?
	— Мисля, че не.
	— Още по-добре.
	— Не съм съгласен! Мразиш младия Никлин, защото те победи. — Аластър Струан гневно насочи пръста си към Дънрос. — Време е да зарежеш автомобилните състезания. Остави всички тези планински изкачвания и Макао Гран При на полупрофесионалистите. Никлинови могат да отделят повече време за автомобилите си, защото те са животът им, а сега на теб ти предстоят други състезания, много по-важни.
	— Макао е аматьорско състезание и тези копелета ме измамиха миналата година.
	— Не можа да го докажеш — моторът ти се повреди. Много двигатели се повреждат, Йан. Това беше просто провидение!
	— Някой беше бърникал в колата ми.
	— Това също не бе доказано! За Бога, ти ли говориш за омраза? В някои случаи си също толкова глупав колкото беше и самият Дявол Струан!
	— О?
	— Да, и…
	Филип Чен бързо се намеси, с желание да сложи край на ожесточението в стаята:
	— Ако наистина е толкова важно, моля ви, нека аз се опитам да открия истината. Имам на разположение източници, до които и двамата нямате достъп. Моите китайски приятели ще знаят, трябва да знаят дали Том или младият Доналд Никлин са били замесени. Разбира се — добави той деликатно, — ако тай-панът иска да се състезава, това зависи само от него. Нали, Аластър?
	Старецът овладя гнева си, макар че вратът му все още го издаваше:
	— Да, да, прав си. И все пак, Йан, съветвам те да се откажеш. Ще ти създадат още повече главоболия, защото те ненавиждат също толкова силно.
	— Има ли и други, които трябва да имам предвид в този списък?
	След пауза, Струан каза:
	— Не, не сега. — Той отвори втората бутилка и говорейки започна да налива. — Е, сега всичко е твое — и удоволствията и неприятностите. Щастлив съм, че ти предавам всичко. След като прегледаш съдържанието на сейфа ще знаеш най-хубавото и най-лошото. — Той им подаде по една чаша и отпи от своята. — Боже Господи, това е най-хубавото вино, произведено някога във Франция.
	— Да — каза Филип Чен.
	Според Дънрос „Дом Периньон“ бе с по-висока цена от тази, която заслужаваше, а освен това знаеше, че тази реколта, 54, не беше от най-добрите. Но замълча.
	Струан отиде до барометъра. Показваше 979.2.
	— Много лошо. Е, както и да е. Йан, при Клаудия Чен има една папка за теб, отнасяща се до важни неща, както и пълен списък на нашите акции заедно с имената на подставените ни лица. Ако имаш въпроси, ще трябва да ми ги зададеш преди вдругиден — имам билет за Лондон. Ти, разбира се, ще задържиш Клаудия.
	— А нещо за нашата банка — „Виктория бенк ъф Хонконг енд Чайна“? — попита Дънрос, наслаждавайки се на въпроса. — Не знам какъв точно е нашият дял.
	— Това винаги е знаел само тай-панът.
	Дънрос се обърна към Филип Чен:
	— Какъв е твоят дял, пряк или чрез подставени лица?
	Компрадорът се поколеба шокиран.
	— За в бъдеще аз ще определям вашия дял в пакет с нашия. — Дънрос се вгледа в очите на компрадора. — Искам да го знам още сега, а до утре на обед ще чакам официално писмено прехвърляне на правата за разпореждане с дяловете, за вечни времена на мен и на тай-пановете след мен, както и право на отказ, в случай че някой ден решиш да продаваш.
	Тишината натежа.
	— Йан — започна Филип Чен — тези дялове… — но решителността му се изпари пред волята на Дънрос. — Шест процента… малко повече от шест процента. Аз… всичко ще стане, както го желаеш.
	— Няма да съжаляваш. — Дънрос прехвърли вниманието си върху Аластър Струан и сърцето на стареца за момент спря.
	— Колко са нашите акции? Колко от тях са в подставени лица?
	Аластър се поколеба.
	— Това може да знае само тай-панът.
	— Разбира се. Но ти трябва да имаш пълно доверие на нашия компрадор — каза Дънрос нагло на стареца, спомняйки си унижението да бъдеш мачкан от Аластър Струан. — Колко?
	Струан каза:
	— Петнадесет процента.
	Дънрос зяпна, Филип Чен също. Искаше му се да изкрещи „Боже Господи, имаме петнадесет процента и Филип още шест, а на теб не ти е стигнал шибаният акъл да използваш това, което би могло да стане най-големият ни капитал, и да ни донесе огромни печалби, когато сме почти фалирали?“
	Но вместо това се протегна и наля остатъка от виното в трите чаши, което му даде достатъчно време да се овладее.
	— Добре — каза с равен безизразен глас. — Надявах се, че заедно ще се справим по-добре от всякога. — Той отпи. — Ще свикам Специалното събрание. Следващата седмица.
	Другите двама рязко вдигнаха очи. От 1880 всяка година тай-пановете на „Струан“, „Ротуел-Горнт“ и „Виктория бенк“, въпреки съперничеството помежду им, се срещаха тайно, за да обсъдят въпроси, отнасящи се до бъдещето на Хонконг и Азия.
	— Може да се откажат да се съберат толкова рано — каза Аластър.
	— Тази сутрин се обадих на всички. Срещата е определена за следващия понеделник в девет вечерта, тук.
	— Кой ще представя банката?
	— Заместник главният директор Хавъргил — старецът е в Япония, а след това отива на почивка в Англия. — Лицето на Дънрос стана сурово. — Трябва да успея.
	— Пол е много свестен — каза Аластър. — Той ще е следващият директор.
	— Освен ако не му попреча — каза Дънрос.
	— Никога не си харесвал Пол Хавъргил нали, Йан? — намеси се Филип Чен.
	— Да. Прекалено тесногръд е, прекалено старомоден и прекалено надут.
	— И е настройвал баща ти срещу теб.
	— Не това е причината, заради която трябва да си отиде, Филип. Той се е изпречил на пътя на „Ноубъл хаус“. Консервативен е и твърде великодушен към „Ейжън Пропъртис“, а подозирам, че е таен съюзник на „Ротуел-Горнт“.
	— Не съм съгласен с теб — каза Аластър.
	— Знам. Но ние имаме нужда от пари, за да се разраснем и аз имам намерение да намеря тези пари. Затова смятам да използвам _своите_ двадесет и един процента много добре.
	Навън бурята се беше усилила, но те изглежда не я забелязваха.
	— Не те съветвам да хвърляш око на „Виктория“ — каза мрачно Филип Чен.
	— И аз мисля така — добави Аластър Струан.
	— Няма. При положение, че _моята_ банка ми съдейства. — Дънрос се загледа за момент в дъжда. — Между другото, поканил съм и Джейсън Плъм.
	— Защо, по дяволите? — попита Струан и вратът му отново почервеня.
	— Между нас и неговата „Ейжън Пропъртис“…
	— Плъм е в черния списък на Дърк Струан, както ти го наричаш, и е изцяло против нас.
	— Ние четиримата имаме най-голямо влияние в Хонконг… — силно иззвъняване на телефона прекъсна Дънрос. Всички погледнаха към апарата.
	Аластър Струан каза с горчивина:
	— Това е вече твоят телефон, а не моят.
	Дънрос вдигна слушалката, послуша малко и каза:
	— Не, господин Аластър Струан се оттегли. Аз съм вече тай-пан на „Струан“. Да. Йан Дънрос. Какво пише в телекса?
	— Той отново се заслуша. — Да, благодаря ви. Остави слушалката. Най-накрая наруши тишината.
	— Обадиха се от офиса ни в Тайпей. _„Ластинг Клауд“_ е потънал близо до северния бряг на Формоза. Смятат, че е потънал заедно с целия екипаж…


>	1

#	Неделя
#	18-и август, 1963
#	20:45 часа

	Полицаят, облегнат в единия ъгъл на гишето на информацията следеше високия евроазиатец, без да го гледа. Беше облечен в лек летен костюм, с полицейска вратовръзка и бяла риза. А в ярко осветената сграда на летището беше наистина горещо. Както винаги гъмжеше от шумни китайци. Мъже, жени, деца, бебета. Цял рояк от кантонезци, малко азиатци и неколцина европейци.
	— Полицейския началник ли търсите?
	Едно от момичетата на информацията му подаде телефонна слушалка.
	— Вас търсят, сър — каза тя с очарователна усмивка; бели зъби, тъмна коса, маслиново черни очи, прекрасна златиста кожа.
	— Благодаря — отвърна той, отбелязвайки, че е кантонезка и че я вижда за първи път, без да обръща внимание на факта, че зад тази усмивка не се крие нищо друго, освен кантонезка вулгарност.
	— Да? — каза той в телефонната слушалка.
	— Главен полицай Армстронг? „Янки 2“ току-що кацна. Без закъснение.
	— На ръкав 16 ли?
	— Да. Ще бъде там след шест минути.
	— Благодаря. — Робърт Армстронг се пресегна през плота и остави слушалката. Забеляза дългите крака на момичето, извивката на задника й, доста пристегнат от лъскавия гладък плат на нейния _cheong-sam_*, който бе и униформа, и за момент се замисли как ли ще е в леглото.
	[* Типична женска китайска дреха с висока яка. — Б.пр.]
	— Как се казваш? — попита той, въпреки че знаеше, че никой китаец не обича да казва името си на полицай.
	— Мона Люнг, сър.
	— Благодаря ти, Мона Люнг. — Той й кимна, задържа светлосините си очи върху нея и видя как лека тръпка на предчувствие премина през тялото й.
	„Майната ти“ — помисли си и насочи вниманието си отново към своята жертва, изненадан, че евроазиатецът Джон Чен стои сам до един от изходите. Както и това, че е нервен. Обикновено Джон Чен бе невъзмутим, но сега непрекъснато поглеждаше ту часовника си, ту таблото за пристигащите самолети.
	„След една минута започваме“ — помисли си Армстронг.
	Бръкна в джоба си, за да извади цигара, но в този момент се сети, че преди две седмици ги бе отказал, като подарък за рождения ден на жена си. Изпсува късо и напъха ръцете си още по-дълбоко в джобовете.
	Около гишето на информацията се блъскаха притеснени пътници и посрещачи, проправяха си път и се отдалечаваха, а после пак се връщаха, питайки на висок глас къде, кога, как и защо, на безброй диалекти. Той разбираше добре кантонезкия, по-малко шанхайския и мандаринския. Знаеше няколко израза на Чу, Чоу и повечето от псувните им. А също и малко тайвански.
	Армстронг се отдели от гишето и тръгна. Беше с една глава над по-голямата част от тълпата, едър, широкоплещест мъж, с лека атлетична походка — седемнадесет години служба в хонконгската полиция, а сега вече шеф на Криминалния отдел на Каулуун.
	— Добър вечер, Джон — рече той. — Как е?
	— О, здрасти, Робърт — отвърна Джон Чен, готов за отбрана. Английският му бе с лек американски акцент. — Всичко е наред, благодаря. Ти как си?
	— Чудесно. Твоят човек на летището спомена на Имиграционната служба, че посрещаш специален самолет. Чартърен полет — „Янки 2“.
	— Да, само че не е чартър. Самолетът е частен. На американския милионер Линкълн Бартлет.
	— Той вътре ли е? — попита Армстронг, макар и да знаеше, че е.
	— Да.
	— С антураж?
	— Само със своя изпълнителен заместник-директор — и момче за всичко.
	— Ваш приятел ли е господин Бартлет? — попита, знаейки, че не е.
	— Наш гост. Надяваме се да правим бизнес с него.
	— О? Ами, самолетът му току-що кацна. Защо не дойдеш с мен? За теб ще прескочим всички формалности. Това е най-малкото, което можем да сторим за „Ноубъл хаус“, нали така?
	— Благодаря за услугата.
	— Няма защо — Армстронг го преведе през една странична врата в митническата зона. Униформеният полицай вдигна поглед, отдаде чест и се загледа замислено в Джон Чен, когото разпозна веднага.
	— Този Линкълн Бартлет — продължи Армстронг с престорена сърдечност, — не ми говори нищо. А трябва ли?
	— Не, освен ако се занимаваш с бизнес — каза Джон Чен и нервно продължи напред. — Известен е и с прякора „Разбивачът“, заради успешните си набези и превземания на компании, които в повечето случаи са по-големи от неговата. Интересен човек, запознах се с него миналата година в Ню Йорк. Конгломератът му набъбва с почти половин милиард долара годишно. Казва, че е започнал през четиридесет и пета с две хиляди долара, взети назаем. Сега има позиции в петролно — химическата индустрия, тежкото машиностроене, електрониката, производството на ракети, има много държавни поръчки в Съединените щати — пяна, продукти от полиуретанна пяна, торове. Притежава дори компания за производство и продажба на ски и други спортни стоки. Групата му се нарича „Пар-Кон индъстрис“. Притежава всичко, което можеш да си помислиш.
	— Мислех, че твоята компания също притежава всичко.
	Джон Чен се усмихна учтиво:
	— Но не и в Америка — каза той. — А освен това компанията не е моя. Аз съм само дребен акционер в „Струан“ и негов служител.
	— Но си директор и си най-големият син на Чен от „Ноубъл хаус“. Значи ти ще си следващият компрадор.
	Според стар обичай компрадорът беше китайски или евро-азиатски бизнесмен, който изпълняваше функциите на единствен посредник между европейската и китайската търговски къщи. Целият бизнес минаваше през ръцете му и в тях оставаше по малко от всичко.
	„Такова богатство и такава власт — мислеше си Армстронг, и въпреки това с малко повече късмет ще те погубим като _Хъмпти-Дъмпти_, а заедно с теб и «Струан». Боже Господи — каза си той със сладко предчувствие, — ако това стане, скандалът ще взриви Хонконг.“
	— Ще бъдеш компрадор като баща ти, дядо ти и прадядо ти. Прадядо ти е бил първият, нали? Сър Гордън Чен, компрадор на великия Дърк Струан, който е основал „Ноубъл хаус“, а общо взето и Хонконг.
	— Не. Компрадорът на Дърк се е казвал Чен Шенг. Сър Гордън Чен е бил компрадор на сина на Дърк, Кълъм Струан.
	— Били са природени братя, нали?
	— Така говорят легендите.
	— О, да, легендите — това, без което не можем. Кълъм Струан, още една от легендите на Хонконг. Но сър Гордън е също легенда — ти си късметлия.
	„Късметлия ли? — запита се Джон Чен с горчивина. — Да бъдеш потомък на незаконен син на шотландски пират — контрабандист на наркотици, развратен зъл гений и убиец, ако поне част от разказите са верни — и кантонезка водевилна певица, откупена от един малък бардак, който още съществува на една мръсна уличка в Макао? Почти всички в Хонконг да знаят произхода ти и заради това да си презиран и от двете раси?“
	— Не съм късметлия — отвърна той, опитвайки се да запази поне външно спокойствие.
	Косата му бе тъмна, на места посивяла, англосаксонското му лице беше хубаво въпреки леко увисналите бузи и само тъмните му очи малко издаваха азиатското в него. Беше на четиридесет и две и носеше летен костюм, ушит както винаги безупречно, обувки от Хермес и часовник Ролекс.
	— Не съм на същото мнение — каза Армстронг съвсем сериозно. — Да бъдеш компрадор на „Струан“, „Ноубъл хаус ъф Ейжа“… това все пак е нещо. Нещо особено.
	— Да, особено е — каза Джон Чен безизразно. Откакто се помнеше той бе измъчван от това наследство. Усещаше погледите вперени в него — в него, най-големият син, следващият по ред — чувстваше безкрайната алчност и завист. В продължение на много време това го ужасяваше, въпреки че се опитваше да надвие този ужас. Никога не бе искал нито властта, нито отговорността. Даже вчера бе имал поредния бурен скандал с баща си.
	— Не искам никаква част от „Струан“! — бе изкрещял той. — За стотен път искам да се махна от този проклет Хонконг, искам да се върна в Щатите, искам да имам собствен живот и да го живея, където искам и както искам!
	— За хиляден път ще ти кажа следното: изпратих те в Ам…
	— Нека се занимавам с вложенията ни в Америка, татко. Моля те. Там има много работа! Можеш да ми дадеш няколко мили…
	— Неее, този път ще ме изслушаш! Тук, тук в Хонконг и Азия печелим парите си! Изпратих те да се учиш в Америка, за да подготвя семейството за съвременния свят. Ти си подготвен и твой дълг към семей…
	— Тук е Ричард, татко, и младият Кевин — Ричард е десет пъти по-способен бизнесмен от мен и е бесен, че не може да го покаже. А какво ще кажеш за чичо Джеймс?…
	— Ще правиш каквото ти казвам! За Бога, знаеш, че този американец Бартлет е жизненоважен за нас. Нуждаем се от твоите знани…
	— … чичо Джеймс или чичо Томас. Чичо Джеймс е най-добрият вариант за теб, за семейството и за…
	— Ти си най-големият ми син. Ти си следващият глава на това семейство и следващият компрадор!
	— Няма да стане, кълна се!
	— В такъв случай няма да получиш нито грош повече!
	— Това не е кой знае каква промяна! Получаваме само подаяния от теб, независимо от това какво си мислят хората! Какво притежаваш? Колко милиона? Петдесет? Седемдесет? Сто?
	— Ако не се извиниш веднага и не престанеш да говориш глупости, смятай, че всичко е приключено веднъж завинаги. Ще те изхвърля още сега! Още сега!
	— Извинявам се, че те ядосах, но никога няма да се променя! Никога!
	— Давам ти срок до рождения ми ден. Осем дни. Осем дни, за да станеш почтителен син. Това е последната ми дума. Ако до рождения ми ден не станеш послушен, ще отрежа завинаги теб и цялото ти потомство от нашето родословно дърво! А сега се махай!
	Стомахът на Джон Чен се сви от притеснение. Той мразеше безкрайните караници, неговия обезумял от гняв баща, жена му обляна в сълзи, уплашените му деца, тайното злорадство на неговата мащеха, на братята и братовчедите му, на техните съпруги. Завист, алчност. „Да вдървят по дяволите всички и всичко — помисли си той. — Но баща ми е прав за Бартлет, макар и не за това, за което си мисли. Не. Този път съм аз. Тази сделка. Само тази и после ще бъда свободен завинаги.“
	Бяха пресекли почти цялата дълга, ярко осветена зала на митницата.
	— Ще ходиш ли на състезанията в събота? — попита Джон Чен.
	— Че кой няма да ходи?
	Миналата седмица за огромна радост на всички мощният „Търф клъб“, имащ пълен монопол над конните надбягвания — единствената законна форма на хазарт в колонията — беше издал извънреден бюлетин: „Въпреки, че официалният сезон тази година ще започне чак на 5-и октомври, с любезното разрешение на нашия знаменит губернатор, сър Джефри Елисън Стюардс реши да обяви събота, 24-и август за Специален празник на конните състезания, за радост на всички и като поздрав към цялото трудолюбиво население, което с твърдост понася тежките последици от една от най-страшните суши в историята на страната…“
	— Доколкото разбрах, твоята Голдън Лейди ще бяга в пета серия — каза Армстронг.
	— Треньорът каза, че има шансове. Моля те, намини към ложата на баща ми. Ще имам нужда от твоите съвети. Ти си страхотен комарджия.
	— Просто имам късмет. Но във всеки случай моите десет долара едва ли могат да се сравнят с твоите десет хиляди.
	— Но това се случва, само когато бягат наши коне. Миналият сезон беше катастрофален… Няма да е зле да заложа на някой победител.
	— Аз също.
	„О, Господи, как ми трябва един победител — помисли си Армстронг. — А на теб, Джони Чен, въобще не ти пука дали ще спечелиш, или ще загубиш десет или сто хиляди. — Той се опита да обуздае надигащата се завист. — Успокой се — каза си. — Мошениците са факт и работата ти е да ги хващаш, ако можеш, колкото и да са богати, колкото и голяма власт да имат — и трябва да бъдеш доволен от скапаната си заплатка, когато виждаш как на всеки ъгъл се сипят пари. Защо да завиждам на това копеле — така или иначе ще отиде под ножа.“
	— А, между другото, изпратих един полицай да прекара колата ти през портала. Ще те чакам заедно с гостите ти на изхода.
	— О, това е чудесно, благодаря. Благодаря за услугата.
	— Никаква услуга. Въпрос на престиж, нали? Реших, че сигурно е доста важно, след като си дошъл лично. — Армстронг не можа да се сдържи и пусна още една четка, — както казах, никоя услуга не е голяма, когато става въпрос за „Ноубъл хаус“.
	Джон Чен продължи да се усмихва учтиво, но го изпсува наум. „Понасяме те — помисли си той — заради поста ти, защото си много важно ченге, изпълнено със злоба, затънало в дългове, със сигурност корумпирано, а и не разбираш нищо от коне. Да се разкапеш дано. _Дю не ло мо за цялото ти поколение._“ Джон Чен знаеше, че Армстронг бе ненавиждан от почти всички хонконгски _yan_, познаваше безмилостното, отмъстително коварство на Армстронг. Той посегна към парчето от монета, което носеше на врата си на тънка кожена връвчица. Пръстите му трепереха, когато докоснаха метала през ризата. Без да иска потръпна.
	— Какво става? — попита Армстронг.
	— Нищо. Абсолютно нищо.
	„Вземи се в ръце“ — каза си Джон Чен.
	Вече бяха преминали през залата на митницата и сега се намираха в имиграционната зона. Навън бе тъмна нощ. Върволици от загрижени хора чакаха пред малките спретнати бюра на строгите униформени служители от имиграционния отдел. Тези мъже поздравиха Армстронг. Джон Чен почувства проучващите им погледи.
	Както винаги при такова щателно изследване стомахът го сви, въпреки че не бе застрашен от техните въпроси. Притежаваше редовен британски паспорт, а не някакъв второкласен хонконгски. Освен това имаше и американска зелена карта — картата на пришълеца — най-безценното нещо, което притежаваше и което му даваше право свободно да работи, да се забавлява и да живее в САЩ, както и всички привилегии на американски гражданин, с изключение на правото да гласува. „Притрябвало му е на някой да гласува“ — помисли си той и отново се загледа в един от тях, опитвайки се да прояви смелост, но все още с усещането, че е гол пред втренчения поглед на мъжа.
	— Началникът на полицията? — Един от служителите бе вдигнал в ръка телефонна слушалка. — Търсят ви, сър.
	Той гледаше как Армстронг се отправи към телефона и се замисли как ли се чувства един полицай при толкова много възможности за подкупи и — за милионен път — как ли се чувства човек, който е чист англичанин или чист китаец, а не евроазиатец, презиран и от двете раси.
	Наблюдаваше Армстронг, който слушаше с внимание, а после, над общата врява, го чу да казва: „Не, само задръжте. Ще се занимая лично с това. Благодаря, Том.“
	Армстронг се върна.
	— Извинявай — каза той, тръгна покрай имиграционния кордон, мина през един коридор и влезе в залата на VIP.
	Беше спретнато и просторно, с бар и хубав изглед към летището, града и залива. Залата беше празна. Само един митнически служител и един от хората на Армстронг чакаха до изход 16 — стъклена врата, която излизаше на осветената с прожектори настилка на пистата. Един Боинг 707 се приближаваше към маркировката за спиране.
	— Добър вечер, сержант Лий — каза Армстронг. — Готово ли е всичко?
	— Да, сър. Точно в момента „Янки 2“ изключва двигателите си. — Сержант Лий отново отдаде чест и им отвори вратата.
	Армстронг хвърли един поглед на Джон Чен, знаейки, че капанът е почти затворен:
	— След вас.
	— Благодаря. — Джон Чен излезе на пистата.
	„Янки 2“ се извисяваше над тях, замиращите му мотори издаваха вече само глух тътен. Наземен екипаж нагласяваше задвижваната е мотор стълба. През малките прозорци на кабината се виждаха слабо осветените пилоти. Малко встрани, под сянката на самолета бе спрял Ролс-Ройсът на Джон Чен, модел „Силвър Клауд“. Униформеният шофьор, китаец, стоеше до вратата, а близо до него имаше и един полицай.
	Вратата на главния салон на самолета се отвори, оттам излезе стюард и поздрави двамата служители от аерогарата, които чакаха на платформата. Той подаде на единия от тях малка чанта с документите на самолета и митническите декларации и те започнаха непринуден разговор. После всички спряха. Почтително. И вежливо поздравиха.
	Момичето беше високо, елегантно, изящно и бе американка.
	Армстронг тихо подсвирна:
	— Бартлет има вкус — промърмори Джон Чен, а пулсът му се ускори.
	Наблюдаваха я как слиза по стълбата, и двамата потънали в мъжки размишления.
	— Мислиш ли, че е модел?
	— Поне така се движи. Може и да е кинозвезда?
	Джон Чен се приближи.
	— Добър вечер. Аз съм Джон Чен от „Струан“. Чакам Господин Бартлет и господин Чълък.
	— О, да, разбира се, господин Чен. Много мило от ваша страна, сър, особено в неделя. Приятно ми е да се запозная с вас. Аз съм Кей Си Чолок. Линк каза, че ако вие…
	— Кейси Чълък? — Джон Чен я зяпна. — А?
	— Да — отвърна тя с мила усмивка, толерантно отминавайки грешното произношение. — Разбирате ли, инициалите ми са К. С, господин Чен, и оттам започнаха да ме наричат Кейси. — Тя отправи погледа си към Армстронг — Добър вечер. Вие също ли сте от „Струан“? — Гласът й беше мелодичен.
	— О… извинете, това, това е полицейски началник Армстронг — заекна Джон Чен като все още се опитваше да се съвземе.
	— Добър вечер — каза Армстронг, забелязвайки, че от близо тя е дори по-привлекателна. — Добре дошли в Хонконг.
	— Благодаря ви. Началник-отдел? От полицията ли? — нещо щракна в мозъка й, — а, Армстронг. Робърт Армстронг? Шеф на Криминалния отдел на Каулуун?
	Той прикри изненадата си:
	— Вие сте много добре осведомена, госпожице Чолок.
	Тя се засмя:
	— Това е част от ежедневието ми, когато отивам на ново място, особено ако е като Хонконг, работата ми изисква да бъда подготвена… затова просто помолих да ми изпратят вашите списъци.
	— Ние нямаме публикувани списъци.
	— Зная. Но хонконгското правителство издава правителствен телефонен указател, който може да бъде закупен от всеки. Помолих да ми изпратят един от тях. Там има списък на всички полицейски отдели, на шефовете им, заедно с домашните телефони на повечето от тях, както и на останалите правителствени служби. Получих екземпляра чрез вашата хонконгска служба за обществени връзки в Ню Йорк.
	— Кой е шеф на Специалния отдел? — попита той, за да я провери.
	— Не знам. Мисля, че този отдел не фигурираше. Нали?
	— Невинаги.
	В погледа й се четеше леко неодобрение.
	— Всички частни самолети ли посрещате, господин началник?
	— Само онези, които искам. — Той й се усмихна. — Само онези, с които пристигат красиви, добре информирани дами.
	— Има ли нещо нередно? Някакъв проблем?
	— О, не, нищо особено. Кай Так е част от моите задължения — каза спокойно Армстронг. — Бихте ли ми дала паспорта си, ако обичате?
	— Разбира се — неодобрението й, се засили, докато отваряше чантата си и подаваше американския си паспорт.
	Дългогодишната практика го беше научила да проверява много подробно. „Родена в Провидънс, Роуд Айлънд, на 25-и ноември 1937, ръст — 178 см, коса — руса, очи — светлокафяви. Паспортът е валиден за още две години. Двайсет и шест, а? Мислех, че е по-млада, макар че има нещо странно в погледа й, ако човек я види отблизо.“
	С явна небрежност той разлисти паспорта. Тримесечната хонконгска виза бе нова и съвсем в ред. Десетина печата на имиграционни служби — на Англия, Франция, Италия, или Южна Африка. Но имаше и един по-особен — на СССР, от юли същата година. Седемдневен престой. Разпозна московския печат.
	— Сержант Лий!
	— Да, сър?
	— Удари печата — каза той небрежно и й се усмихна. — Всички сте свободни. Можете да останете колкото искате. Когато наближи изтичането на визите ви, просто идете в най-близкия полицейски участък и ще ви ги продължим.
	— Много ви благодарим.
	— Колко време смятате да останете тук?
	— Зависи от хода на сделката ни — отвърна Кейси след кратка пауза. Тя се усмихна на Джон Чен. — Надяваме се да се задържим в бизнеса доста дълго.
	Джон Чен каза:
	— Да. Ъ-ъ, ние също. — Все още не можеше да се осъзнае. „Със сигурност е невъзможно Кейси Чолок да е жена“ — мислеше си той.
	Зад тях стюардът Свен Свенсен, слизаше с пружинираща походка по стълбата, с два самолетни куфара.
	— Заповядай, Кейси. Сигурна ли си, че това ще ти стигне за тази вечер?
	— Да. Разбира се. Благодаря ти, Свен.
	— Линк каза да тръгваш. Имаш ли нужда от помощ за митницата?
	— Не, благодаря. Господин Джон Чен е имал добрината да ни посрещне. А също и полицейски началник Армстронг, шефът на Криминалния отдел на Каулуун.
	— Добре. — Свен Свенсен внимателно се вгледа в полицая. — Най-добре да се връщам.
	— Всичко наред ли е? — попита тя.
	— Така мисля — ухили се той. — Митничарите точно проверяват запасите ни от пиене и цигари.
	Само за четири неща беше необходимо разрешително за внос или се плащаше мито — злато, алкохол, цигари и бензин — и освен наркотиците само една стока бе абсолютно забранена: всички видове огнестрелно оръжие и муниции.
	Кейси се усмихна на Армстронг:
	— Не носим никакъв ориз, господин началник. Линк не го обича.
	— В такъв случай тук го очакват доста неприятни моменти.
	Тя се засмя и се обърна отново към Свенсен:
	— До утре. Благодаря ти.
	— Точно в девет сутринта! — Свенсен се върна в самолета, а Кейси се обърна към Джон Чен.
	— Линк каза да не го чакаме. Надявам се, че нямате нищо против — каза тя.
	— А?
	— Ще тръгваме ли? Имаме резервация за хотел „Виктория енд Албърт“ в Каулуун. — Тя понечи да вдигне чантите си, но в този момент от тъмното изникна носач, който ги взе. — Линк ще дойде по-късно… или утре.
	Джон Чен я погледна глупаво.
	— Няма ли да дойде господин Бартлет?
	— Не. Ако получи разрешение, ще пренощува в самолета. В противен случай, ще дойде по-късно с такси. Но при всички положения утре на обед ще бъде с нас, според уговорката. Обядът не е отложен, нали?
	— Не, но… — Джон Чен правеше отчаяни опити да включи. — Значи ще трябва да отложим срещата в десет сутринта?
	— О, не. Аз ще присъствам на нея. Линк така или иначе нямаше да дойде. Тя е свързана само с финанси, а не с политика. Сигурна съм, че го разбирате. Линк е много уморен, господин Чен — каза тя. — Едва вчера се върна от Европа. — Тя погледна отново към Армстронг. — Капитанът попита кулата дали Линк може да спи в самолета, господин началник. Обадиха се на имиграционната служба и оттам казаха, че ще ни отговорят по-късно, но предполагам, че молбата ни ще стигне и до вас. Ще ви бъдем наистина много благодарни, ако дадете съгласието си. Напоследък наистина му се събра доста пътуване със самолет.
	Армстронг се чу да казва:
	— Ще поговоря за това с него.
	— О, благодаря. Много ви благодаря — каза тя, след това се обърна към Джон Чен: — Съжалявам, че ви създавам толкова главоболия, господин Чен. Ще тръгваме ли? — тя понечи да тръгне към изход 16, както и носачът, но Джон Чен посочи своя Ролс.
	— Не, насам, госпожице Чъ…, Кейси.
	Очите й се разшириха:
	— А, митницата?
	— Днес ще минем и без нея — каза Армстронг, който явно я харесваше. — Подарък от правителството на Нейно Величество.
	— Чувствам се като кралска особа.
	— Това влиза в услугата.
	Тя се качи в колата. Прекрасен мирис на кожа. И лукс. После забеляза носачът, който с бързи крачки влезе в сградата на летището.
	— А багажът ми?
	— Не се притеснявайте — рече Джон Чен с раздразнение. — Ще бъда в апартамента ви преди вас.
	Армстронг задържа за момент вратата.
	— Джон дойде с две коли. Едната за вас и господин Бартлет, а другата за багажа.
	— С две коли?
	— Разбира се. Не забравяйте, че вече сте в Хонконг.
	Той изгледа отдалечаващата се кола. „Бартлет е късметлия“ — помисли си разсеяно и се зачуди защо ли се интересува от нея Специалното разузнаване.
	— Просто посрещни самолета и лично провери паспорта й — му бе казал тази сутрин шефът на Специалното разузнаване. — А също и на господин Бартлет.
	— Може ли да попитам защо, сър?
	— Не, Робърт, не можеш да попиташ защо. Вече не работиш в този отдел — намери си топло местенце в Каулуун. Съвсем синекурна длъжност, нали?
	— Да, сър.
	— Освен това, Робърт, най-учтиво те моля да не забъркаш някоя каша довечера — може да са замесени доста големи имена. Създаваме си сума неприятности, за да ви държим в течение на това, което правят тези гадове.
	— Да, сър.
	Армстронг въздъхна докато се изкачваше по стълбата, следван от сержант Лий. _Дю не ло мо_ на всички висши офицери и особено на шефа на Специалното разузнаване.
	Горе на стълбата ги чакаха един от митничарите и Свенсен.
	— Добър вечер, сър — каза митничарят. — Всичко на борда е тип-топ. Има един 38-и калибър с неотворена кутия със сто патрона, които са част от припасите. Един пистолет Верей Лайт. Освен това три ловджийски пушки и една дванадесети калибър с муниции, собственост на господин Бартлет. Всичко е записано в митническата декларация, а аз ги проверих. Има един заключен шкаф с оръжие в главния салон. Ключът от него е в капитана.
	— Добре.
	— Ще имате ли още нужда от мен, сър?
	— Не, благодаря. — Армстронг взе митническата декларация и започна да я разглежда. Много вино, цигари, тютюн, бира и концентрати. Десет каси „Дом Периньон“ 59, петнадесет „Пюлини Монтраше“ 53, девет „Шато О’Брион“ 53. — А няма ли „Ротшилд“ 1916, господин Свенсен? — каза той с лека усмивка.
	— Не, сър — захили се Свенсен. — През 16-а реколтата е била доста лоша. Но има половин каса от 1923. На следващата страница е.
	Армстронг обърна листа. Бяха изброени още вина и пури.
	— Добре — рече той. — Разбира се, всичко това ще бъде задържано на митницата, докато сте тук.
	— Да, сър. Аз вече го заключих, а вашият човек го запечата. Каза, че няма нищо против да оставим едно кашонче бира в хладилника.
	— Ако собственикът иска да внесе някои от тези вина, просто ми се обадете. Няма никакви проблеми, а просто малък принос към долното чекмедже на Нейно Величество.
	— Сър? — Свенсен бе смутен.
	— А? О, това е английски каламбур. Става въпрос за най-долното чекмедже в скрина на една дама, където тя прибира нещата, от които ще има нужда по-късно. Извинете. Паспортът, ако обичате. — Паспортът на Свенсен беше канадски. — Благодаря.
	— Ще ми позволите ли да ви запозная с господин Бартлет? Той ви очаква.
	Свенсен влезе пръв в самолета. Обзавеждането бе елегантно и семпло. Вдясно от коридорчето имаше малко предверие с пет-шест меки кожени кресла и диван. Останалата част от самолета към опашката бе отделена с голяма врата. В едно от креслата дремеше стюардеса, оставила куфарите до себе си. Вляво бе вратата на пилотската кабина. Беше отворена.
	Командирът и първият помощник-пилот седяха вътре и все още се занимаваха с документацията.
	— Извинете. Това е полицейски началник Армстронг — каза Свенсен и се отдръпна встрани.
	— Добър вечер, господин началник. — Аз съм командир Джанели, а това е моят — помощник-пилот Бил О’Рурк.
	— Добър вечер. Бихте ли ми дали паспортите си?
	И двамата пилоти имаха десетки визи и гранични печати. Нямаше страни от зад желязната завеса. Армстронг подаде паспортите на сержант Лий за подпечатване.
	— Благодаря ви. За първи път ли идвате в Хонконг?
	— Не, сър. Идвал съм няколко пъти в отпуск по време на Корейската война. Освен това през 56-а направих шестмесечна околосветска обиколка като първи пилот във Фар Истърн, по време на бунтовете.
	— Какви бунтове?
	— Целият Каулуун бе пламнал. Няколкостотин хиляди китайци внезапно се разбунтували, вилнели, палели. Ченгетата… извинете, полицията се опитала да ги спре с мирни средства, но тълпите започнали да убиват и тогава ченгетата, полицаите, извадили няколко пушки Стен, застреляли пет-шест симпатяги и много бързо всичко се успокоило. Тук само полицията има оръжие, което е много хитро. — Той се обърна към Армстронг. — Мисля, че вашите момчета са си свършили работата страхотно.
	— Благодаря ви, Джанели. Откъде идва самолетът?
	— От Ел Ей — Лос Анжелос. Там е главният офис на Линк — господин Бартлет.
	— Минали сте през Хонолулу и Токио?
	— Да, сър.
	— Какъв престой имахте в Токио?
	Бил О’Рурк веднага извади бордовия дневник:
	— Два часа и седемнадесет минути. Само за зареждане, сър.
	— Достатъчно, за да се поразтъпчете, а?
	— Само аз слязох от самолета. Винаги, когато кацнем, проверявам колесниците и правя външен оглед на самолета — каза Джанели.
	— Това е добър навик. Колко време ще останете тук?
	— Не зная, това зависи от Линк. За тази нощ е сигурно. Не можем да излетим преди 14:00 часа. Наредено ни е само да бъдем готови да тръгнем всеки момент, за където ни кажат.
	— Имате прекрасен самолет, командире. Имате разрешение да останете тук до 14:00 часа. Ако искате продължение, обадете се преди това на Наземен контрол. Когато сте готови, просто минете през тази врата, за да избегнете митницата. И, ако обичате, напуснете всички заедно.
	— Разбира се. Веднага щом заредим.
	— Нали целият екипаж знае, че внасянето, на каквото и да е огнестрелно оръжие в колонията е абсолютно забранено? Тук в Хонконг сме много чувствителни по отношение на оръжието.
	— Аз също, господин началник — независимо къде съм. Затова единственият ключ за оръжейния шкаф е в мен.
	— Добре. Ако има някакви проблеми, моля да ми се обадите. — Армстронг излезе от кабината и влезе в предверието, следвайки Свенсен.
	Джанели наблюдаваше как проверява паспорта на стюардесата — хубавата Джени Полард.
	— Копеле — измърмори той и тихо добави, — тук има нещо гнило.
	— А?
	— Откога, по дяволите, висши служители от Криминалния отдел проверяват някакви скапани паспорти? Сигурен ли си, че не носим нещо по-особено?
	— Не, разбира се. Винаги правя пълна проверка. Включително и на склада на Свен. Естествено, не преглеждам нещата на Линк, нито пък на Кейси… но те не биха направили такава глупост.
	— Работя за него от четири години и нито веднъж… И въпреки това тук наистина има нещо гнило. — Джанели уморено се извъртя в стола си и се намести по-удобно. — Господи, имам нужда от масаж и едноседмична почивка.
	В предверието Армстронг подаде паспорта на сержант Лий, който го подпечата.
	— Благодаря ви, госпожице Полард.
	— Благодаря.
	— Това е целият екипаж, сър — каза Свенсен. — А сега господин Бартлет.
	— Да, ако обичате.
	Свенсен почука на голямата врата и я отвори, без да чака отговор.
	— Линк, това е полицейски началник Армстронг — каза той непринудено.
	— Здравейте — рече Линк Бартлет, стана от бюрото си и протегна ръка. — Ще пиете ли нещо? Бира?
	— Не, благодаря. Едно кафе, ако е възможно.
	Свенсен тръгна веднага.
	— След минутка — каза той.
	— Чувствайте се като у дома си. Ето и паспорта ми — каза Бартлет. — Само за момент. — Той седна отново зад пишещата машина и продължи да чука с два пръста по клавишите.
	Армстронг спокойно го изучаваше. Бартлет бе светлорус със сиво-сини очи и здраво, хубаво лице. Елегантен. Със спортна риза и джинси. Отвори паспорта му. Роден в Лос Анжелос на 1-и октомври, 1922. „Изглежда млад за четиридесетте си години“, помисли си той. Московски печат, същият като на Кейси Чолок. Други посещения зад желязната завеса няма.
	Той огледа стаята. Беше просторна, с ширината на самолета. В дъното имаше къс коридор, който водеше към две кабини и две тоалетни. Завършваше с врата, зад която, според него, бе апартаментът.
	Помещението бе обзаведено като комуникационен център. Телекс, възможности за международна телефонна връзка, вградени пишещи машини. На напречната стена бе монтиран светещ часовник с времеви пояси на целия свят. Шкафове с документация, с ксерокс и вградено бюро покрито с кожа, което бе затрупано с документи. Полици с книги: данъчни, няколко с меки корици, останалите бяха с военна тематика — за генерали или от генерали. Десетки книги. Уелингтън, Наполеон, Патън, „Поход в Европа“ на Айзенхауер, „Военното изкуство“ на Сън Цу…
	Едно „Заповядайте, сър“ прекъсна огледа му.
	— О, благодаря ви, Свенсен. — Той пое чашата кафе и сложи малко сметана.
	Свенсен поднесе на Бартлет току-що отворена кутия бира, взе празната и отново излезе, затваряйки вратата след себе си. Бартлет отпи малко докато препрочиташе онова, което бе написал и после натисна звънеца. Свенсен влезе веднага.
	— Кажи на Джанели да помоли кулата да изпратят това.
	Свенсен кимна и излезе. Бартлет отпусна рамене и направи едно кръгче на въртящия се стол:
	— Извинете… трябваше да го изпратя веднага.
	— Не се притеснявайте, господин Бартлет. Молбата ви да останете тук тази нощ е удовлетворена.
	— Благодаря… много ви благодаря. А може ли и Свенсен да остане с мен? — Бартлет се ухили. — Не съм добра домакиня.
	— Добре. Колко време ще остане тук самолетът ви?
	— Зависи от утрешната ни среща, господин началник. Надяваме се да започнем бизнес със „Струан“. Седмица, десет дни.
	— В такъв случай утре ще трябва да преместите самолета оттук. В 16:00 часа пристига още един VIP-полет. Казах на командир Джанели да се обади на Наземния контрол преди 14:00 часа.
	— Благодаря. Винаги ли шефът на криминалния отдел на Каулуун се занимава с паркирането на самолетите?
	Армстронг се усмихна:
	— Обичам да знам какво става в моя отдел. Досаден, но твърдо установен навик. Тук не кацат често частни самолети, нито пък господин Чен посреща лично някого. Искаме да помогнем, ако можем. „Струан“ притежава по-голямата част от това летище, а Джон е мой личен приятел. Отдавна ли го познавате?
	— Бяхме известно време заедно в Ню Йорк и Ел Ей и много го харесах. Вижте, господин началник, този самолет е моят…
	Един от телефоните иззвъня. Бартлет го вдигна:
	— О, здравей, Чарли, какво става в Ню Йорк?… Господи, това е страхотно. Колко?… Добре, Чарли, купи целия пакет… Да, целия, 200 000 акции… Разбира се, още в понеделник сутринта, веднага щом отворят пазара. Изпрати ми потвърждение по телекса… — Бартлет остави слушалката и се обърна към Армстронг. — Извинете. Вижте, господин началник, това е моят комуникационен център и без него съм загубен. Ще може ли да идвам свободно тук, ако самолетът е паркиран за една седмица?
	— Страхувам се, че може да ви се опънат.
	— Какво значи това: да, не или може би?
	— Това е жаргон и означава трудно. Съжалявам, но службите за сигурност на Кай Так са доста особени.
	— Ако трябва да сложите допълнителни постове, ще платя с удоволствие.
	— Това е въпрос на сигурност, господин Бартлет, а не на пари. Ще видите, че телефонната мрежа на Хонконг е първокласна. — „И освен това ще бъде доста по-лесно на Специалното разузнаване да следи разговорите ти“ — помисли си той.
	— Ако можете да уредите нещо, ще ви бъда много благодарен.
	Армстронг отпи от кафето си.
	— За първи път ли идвате в Хонконг?
	— Да, сър. За първи път идвам в Азия. Най-отдалечената точка, до която съм стигал, е Гуадалканал, през 1943-а.
	— В армията ли?
	— Сержант, инженерни войски. Строителство — строяхме какво ли не: хангари, мостове, лагери, всичко. Страхотно преживяване. — Бартлет отпи от кутията. — Сигурен ли сте, че не искате да пиете нещо?
	— Не, благодаря. — Армстронг довърши кафето си и понечи да се изправи. — Благодаря за кафето.
	— А сега може ли аз да ви задам един въпрос?
	— Разбира се.
	— Какъв човек е Дънрос? Йан Дънрос. Шефът на „Струан“?
	— Тай-панът ли? — Армстронг спонтанно се изсмя. — Зависи кого питате, господин Бартлет. Никога ли не сте го виждал?
	— Не, още не. Ще се срещна с него утре. На обяд. Защо го наричате тай-пан?
	— Тай-пан на кантонезки означава „върховен вожд“ — човекът, който има абсолютната власт. За китайците всички европейци, шефове на старите търговски компании са тай-панове. Но даже и между тях винаги има най-голям. Тай-панът Струан се нарича още Ноубъл Хаус или Ноубъл Хонг, а хонг означава компания. Води началото си от зората на китайската търговия и зората на Хонконг. Всъщност Хонконг е бил основан на 26-и януари, 1841. Основателят на „Струан“ е бил легенда и в известен смисъл още е — Дърк Струан. Някои казват, че бил пират, други — принц. Но във всеки случай натрупал цяло състояние от контрабанда на индийски опиум в Китай, а със спечелените пари купувал различни видове китайски чай, който превозвал до Англия с цял флот китайски клипери. Станал търговски принц, извоювал си титлата тай-пан и оттогава Струан винаги са се опитвали да бъдат първи във всичко.
	— А успяват ли?
	— Няколко компании са по петите им и особено „Ротуел-Горнт“, но бих отговорил с „да“ — бяха първи. Едно е сигурно — абсолютно нищо не влиза или излиза от Хонконг, не е изядено или погребано или направено без намесата на „Струан“, „Ротуел-Горнт“, „Ейжън Пропъртис Блекс“ — „Бенк ъф Лондон енд Чайна“ — или „Виктория бенк“.
	— А самият Дънрос? Що за човек е?
	Армстронг се замисли за момент, а после каза леко:
	— Пак зависи много от това кого питате, господин Бартлет. Познавам го съвсем бегло, срещаме се от време на време на конните надбягвания. Имал съм само две официални срещи с него. Той е очарователен, много добър в работата си… Мисля, че „блестящ“ е подходящо определение за него.
	— Той и семейството му притежават голяма част от „Струан“, нали?
	— Не мога да твърдя със сигурност. Съмнявам се, че въобще някой извън семейството може. Но дяловото му участие не е най-важното нещо за поста му на тай-пан. Съвсем не. Особено за Струан. Това мога да кажа със сигурност. — Армстронг впери поглед в очите на Бартлет. — Някои казват, че Дънрос е безмилостен, че е готов да убие. Знам само, че не бих желал да е мой враг.
	Бартлет отпи от бирата си и малките бръчки около очите му се свиха от любопитна усмивка:
	— Понякога врагът е по-ценен от приятеля.
	— Понякога. Надявам се престоят ви да е успешен.
	За миг Бартлет се изправи:
	— Благодаря. Ще ви изпратя. — Той отвори вратата, даде път на Армстронг и сержант Лий и ги последва до стълбата. Пое дълбоко въздух. За втори път усети нещо странно в него, нито приятно, нито неприятно, нито воня, нито ухание, просто странно и необикновено вълнуващо. — Господин началник, какъв е този мирис? Кейси също го забеляза, още в момента, в който Свен отвори вратата.
	Армстронг се поколеба. После се усмихна:
	— Това е особеният мирис на Хонконг, господин Бартлет. Мирисът на парите.


>	2

#	23:48 часа

	— Всички богове са ми свидетели, че тази вечер хич не върви — каза Фор Фингър Уу и се изплю на палубата. Беше застанал на най-високата част на кърмата на своето океанско плоскодънно корабче, пуснало котва заедно с купища други лодки, на южния бряг на остров Хонконг. Нощта бе гореща и влажна и той играеше ма-джонг с трима свои приятели. Стари и загорели като него те всички бяха капитани на собствените си лодки. Въпреки това бяха част от неговия флот и изпълняваха заповедите му. Истинското му име бе У Санг Фанг, но го наричаха Фор Фингър Уу* — нисък, неграмотен рибар, с оредели зъби и без палец на лявата ръка. Корабчето му бе старо, разбито и мръсно. Беше шеф на морския превоз Уу, капитан на флотите, а неговият флаг „Сребърният Лотос“, кръстосваше и четирите морета.
	[* Буквално Четирипръстият Уу. — Б.пр.]
	Когато отново дойде редът му, той взе една от костните плочки. Погледна я и, тъй като не му вършеше работа, шумно я изхвърли и отново се изплю. Плюнката му блесна върху палубата. Носеше парцалив стар потник и черен работнически панталон като приятелите си, и само от тази игра беше загубил вече десет хиляди долара.
	— Тю — възкликна Покмарк Танг, правейки се на ядосан, въпреки че плочката, която току-що бе вдигнал, го приближаваше още повече до печелившата комбинация /играта наподобяваше джин-рум/. — Да таковам всички майки, освен нашите, ако не спечеля! — И с елегантен жест изхвърли една плочка.
	— Таковай твоята, ако спечелиш ти, а не аз! — каза друг и всички се изсмяха.
	— Таковай и онези чужди дяволи от Голдън Маунтън, ако не пристигнат тази нощ — добави Гудуедър Пуун.
	— Ще пристигнат — каза уверено фор Фингър Уу. — Чуждите дяволи са маниаци на тема разписания. Въпреки това изпратих Седмия син на летището, за да провери. — Той понечи да вдигне една плочка, но спря, погледна през рамо и изгледа критично една рибарска лодка, която с тихо пухтене преминаваше бавно покрай тях, промъквайки се през криволичещия, тесен канал към нея. Имаше светлини само на мачтата, на десния и левия брод. Привидно тази лодка се връщаше от риболов, но това бе една от неговите лодки, която бе излязла да посрещне тайландски траулер, носещ опиум. След като спокойно отмина, той отново се съсредоточи в играта. В момента имаше отлив, но повечето, от пристанищните острови бяха обградени с дълбока вода. От брега и плитчините се носеше вонята на гниещи водорасли, миди и лайна.
	Повечето от лодките вече бяха тъмни. Тук-там мъждукаха няколко газени лампи. Корабчета с най-различни размери се бяха закотвили несигурно едно до друго, на пръв поглед безразборно, оставяйки тесни водни канали между плаващите селца. Това бяха домовете на племената Танка и Хакло — корабните обитатели — които прекарваха целия си живот в морето, раждаха се в морето и умираха в него. Много от тези корабчета никога не бяха мърдали оттук. Стояха, плътно прилепнали едно към друго, докато потънат или се разпаднат, или ги отнесе някой тайфун, или изгорят в някой от големите зрелищни пожари, които често избухваха тук.
	— Дядо! — извика момчето.
	— Какво има? — попита Уу.
	— На кея, виж! Седмият син! — момчето, на не повече от дванадесет, сочеше към брега.
	Уу и останалите станаха и се загледаха към брега. Младият китаец освобождаваше едно такси. Беше с джинси, чиста тениска и гуменки. Таксито бе спряло близо до стълбичката на един от големите плаващи ресторанти, закотвени на новите кейове на около сто метра от тях. Имаше четири такива натруфени плаващи дворци — три, четири или пететажни — облени в светлина, разкош в червено, зелено и златно, с надиплени китайски покриви, с богове, фантастични фигури и дракони.
	— Добре виждаш, Трето внуче. Добре. Иди да посрещнеш Седмия син.
	Детето моментално припна със сигурни стъпки по разхлопаните дъски, които свързваха лодката с останалите. Фор Фингър Уу наблюдаваше как неговият Седми син се отправи към един от кейовете, където бяха скупчени лодките, обслужващи пристанището. Щом видя, че лодкарят, когото беше изпратил, го посрещна, той се обърна с гръб към брега и седна отново.
	— Хайде да си довършим играта — таза мрачно. — Това е последната ми шибана ръка. Тази вечер трябва да сляза на брега.
	— Йеее! — нададе вик Покмарк Танг щом видя плочката, която току-що бе изтеглил. Той я удари с тържествуващ жест върху масата с лицевата й част нагоре, а след това подреди и останалите тринадесет плочки от печелившата комбинация. — Вижте, за Бога!
	Уу и останалите изгледаха глупаво плочките.
	— Мамка му! — каза Уу и се изкашля шумно. — Пикая на цялото ти поколение, Покмарк Танг! Какъв късмет!
	— Още една игра? Двайсет хиляди, Фор Фингър Уу? — рече Танг ликуващо, убеден, че тази вечер старият дявол Чи Кунг, богът на комарджиите, е кацнал на рамото му.
	Уу понечи да поклати глава, но в този момент с жален вик над тях прелетя птица.
	— Четирийсет — каза веднага той, променяйки решението си, мислейки, че този вик е знак от боговете за късмета му. — Четирийсет хиляди или нищо! Но ще играем на зарове, защото нямам никакво време.
	— За Бога, аз нямам четирийсет хиляди в брой, но ти ми дължиш двайсет хиляди, а утре, щом отворят банката, ще ипотекирам лодката си и освен това ще ти дам цялата си шибана печалба от следващата ни доставка на злато или опиум, така че мога да ти платя, а?
	Гудуедър Пуун каза кисело:
	— Това е прекалено много. Вие, стари развратници, съвсем сте откачили!
	— По-голям сбор от едно хвърляне? — попита Уу.
	— Еха, наистина сте полудели, и двамата — каза Пуун. И все пак бе също толкова възбуден, колкото и останалите. — Къде са заровете?
	Уу ги извади. Бяха три.
	— Хвърляй за шибаното си бъдеще, Покмарк Танг!
	Покмарк Танг плю в дланите си, промълви тиха молитва, а след това ги хвърли с крясък.
	— О, о, о — изплака той от мъка. — Четири, три и още едно четири. Единайсет! — Останалите гледаха с притаен дъх.
	Уу плю върху заровете, изпсува ги, благослови ги и хвърли. Шест, две и три.
	— Единайсет! О, вси светии, малки и големи! Отново! Хвърляй отново!
	Възбудата на палубата нарасна. Покмарк Танг хвърли „Четиринайсет!“
	Уу се съсредоточи, напрежението го опияняваше. После хвърли заровете. „Айейа!“ изригна от гърдите му и всички около него извикаха. Шест, четири и две.
	— Иий — Покмарк не можа да изрече нищо повече, докато се държеше за корема, смеейки се тържествуващо, а останалите го поздравяваха и изказваха съчувствието си на губещия.
	Уу сви рамене.
	— Проклети да са всички птици, които прелитат над главата ми в такъв момент!
	— Затова ли промени решението си, Фор Фингър Уу?
	— Да — заприлича ми на знак. Колко птици викат докато летят нощем?
	— Прав си. И аз бих постъпил като теб.
	— По дяволите! — Уу се ухили. — Все пак чувството, което човек изпитва при комара е по-хубаво и от облаците, и от дъжда, а?
	— Но не и на моята възраст!
	— На колко години си, Покмарк Танг?
	— Шейсет или може би седемдесет. Почти колкото теб. — В племето Хакло нямаха постоянен регистър за ражданията, както в наземните села. — Чувствам се на не повече от трийсет.
	— Разбра ли, че в „Лъки медсин шоп“, на пазара в Абърдийн са получили нова пратка корейски сен-сен. Казват, че част от него бил стогодишен! Това чудо ще направи оная ти работа огън!
	— Много му е добре оная работа, Гудуедър Пуун! Третата му жена пак чака дете! — Уу демонстрира беззъбата си усмивка и извади дебела пачка от 500-доларови банкноти. Започна да брои. Пръстите му бяха сръчни, въпреки че палецът на лявата ръка липсваше — отсечен преди години по време на схватка с речни пирати при една контрабандна експедиция. Той спря в момента, в който Седмият му син стъпи на борда. 26-годишният младеж бе висок за китаец. Той прекоси борда тромаво. Приземяващ се самолет премина с вой над тях.
	— Пристигнаха ли, Седми сине?
	— Да, татко, да пристигнаха.
	Фор Фингър Уу удари радостно с юмрук по преобърнатото буре.
	— Много добре. Вече можем да започваме!
	— Ей, Уу — каза замислено Покмарк Танг и махна към заровете. — Шест, четири и две прави дванайсет, което значи три, магическото три.
	— Да, да забелязах.
	Покмарк Танг се усмихна широко, посочи на север и леко на изток, към мястото, където бе летището Кай Так — зад планината Абърдийн, през пристанището на Каулуун, на шест мили от тях:
	— Може би късметът ти наистина е проработил, а?


>	3

#	Понеделник
#	05:16 часа

	На разсъмване един джип с двама механици в гащеризони мина покрай изход 16 в източната част на летището и спря близо до средния колесник на „Янки 2“. Стълбата бе още на мястото си, а вратата на самолета бе леко открехната. Механиците — и двамата китайци — слязоха и единият започна да оглежда главния, осемколесен колесник, а другият също толкова внимателно разглеждаше предния. Те провериха методично гумите и колелата, после хидравличните разклонения на спирачките, а след това се загледаха в кухините над тях. Използваха електрически фенерчета. Механикът, който се намираше при главния колесник, извади гаечен ключ и стъпи върху едно от колелата, за да разгледа по-добре кухината, при което главата и раменете му потънаха в корпуса на самолета. След миг той извика леко на кантонезки:
	— Охо! Ей, Лим, я погледни тук.
	Другият се приближи и погледна нагоре. Петна от пот бяха избили по белия му гащеризон.
	— Тук ли са или не са? Не мога да видя оттук.
	— Божичко, лапни си мъжкия атрибут, скочи в кенефа и пусни водата. Разбира се, че са тук. Вече сме богати. Ще ядем ориз цял живот! Но по-тихо, защото ще събудиш онези миризливи чуждестранни дяволи отгоре! Дръж… — той подаде на Лим дълъг пакет, увит в платно. Лим го взе и го постави бързо и внимателно в джипа. После още един и още един по-малък. И двамата бяха нервни и плувнали в пот. Работеха бързо и тихо. Още един пакет. И още… И в този момент Лим забеляза полицейския джип и едновременно с него цял куп униформени мъже, между които и европейци.
	— Предадени сме — изстена той, втурвайки се в безнадежден бяг към свободата. Джипът го пресрещна без затруднения и той спря, треперейки от ужас. После се изплю, изпсува боговете и се затвори в себе си.
	Другият бе слязъл веднага и бе скочил зад волана. Но преди да успее да запали няколко души се нахвърлиха върху него и му сложиха белезници.
	— Е, мазниче малко — изсъска сержант Лий — накъде?
	— Наникъде, господин полицай, той е виновен, това мръсно копеле, господин полицай, се закле, че ще ми пререже гърлото, ако не му помогна. Не знам нищо, кълна се в гроба на майка си!
	— Лъжеш гаден, ти никога не си имал майка. Ще влезеш в затвора за петдесет години, ако не проговориш!
	— Заклевам се, господин полицай, във всички богове, че…
	— Лъжеш, лайнар такъв. Кой ти плаща за тази работа?
	Армстронг се движеше с бавни крачки по пистата, усещайки сладкия гаден вкус на плячка в устата си.
	— И така — той се обърна на английски — какво става тук, сержанте? — Бе прекарал дълга безсънна нощ, бе уморен и небръснат и нямаше никакво желание да слуша хленчещите уверения за невинност на механика. Затова каза меко на чист уличен кантонезки: — Само ако гъкнеш или изречеш една думичка, прокажен дрисльо, ще накарам хората ми да те изтърбушат.
	Мъжът замръзна.
	— Как се казваш?
	— Тан Шу Та, господарю.
	— Лъжец! Как се казва приятелят ти?
	— Лим Та-чиунг, но той не ми е приятел, господарю, видях го за първи път тази сутрин.
	— Лъжец! Кой ти плати за тази работа?
	— Не знам кой му е платил. Разбирате ли, той се закле, че ще ми пререже…
	— Лъжец! Устата ти е пълна с толкова лайна, че сигурно си самият бог на лайната. Какво има в тези пакети?
	— Не знам. Кълна се в гробовете на пра…
	— Лъжец! — Армстронг го каза автоматично, знаейки, че лъжите са неизбежни.
	— Обикновеният китаец не прилича на нас — му бе казал неговият първи полицейски учител, китаец. — Не искам да кажа, че е изпечен мошеник — просто е различен. Той винаги лъже полицаите. И когато го пипнеш на местопрестъплението пак ще лъже — хлъзгав като мазна пръчка в купчина лайна. Съвсем различен е. Да вземем за пример имената им. Всеки китаец има четири имена. Едно при раждането, едно в пубертета, едно като възрастен и едно, което сам си избира. И при най-малката неприятност или забравя, или си добавя някое. А имената им — Господ да ги убие! Китайците наричат себе си лао-ци-синг — стоте древни имена. В цял Китай има само сто основни презимена, като от тях двайсет Ю, осем Йен, десет У и Бог знае колко Пинг, Ли, Лий, Чен, Чин, Чинг, Уонг и Фу и всяко от тях се произнася по пет различни начина. Така че и Господ не може да разбере кой кой е!
	— Значи е трудно да откриеш заподозрян, сър?
	— Отлично, Армстронг! Отлично, младежо. Може да намериш петдесет Ли, петдесет Чанг и четиристотин Уонг и нито един от тях да няма връзка с някой от останалите. Господ да ги убие! Това е проблемът тук в Хонконг.
	Армстронг въздъхна. След осемнадесет години работа китайските имена бяха все така объркващи. А на това отгоре, изглежда всички имаха и прякори, с които бяха известни.
	— Как се казваш? — попита той отново и не си направи труда да чуе отговора. — Лъжец! Сержант! Отворете един от тези пакети! Да видим какво сме пипнали.
	Сержант Лий дръпна настрани плата, в който беше увит най-горния. Вътре имаше автоматично оръжие M14, моделът използван от американската армия. Ново и добре смазано.
	— Заради това, проклето копеле — скръцна със зъби Армстронг — ще се вайкаш петдесет години!
	Втрещен, мъжът гледаше глупаво оръжието. После от него се изтръгна глух стон:
	— Проклети да са всички богове, не съм знаел, че са пушки.
	— Напротив, знаел си! — каза Армстронг. — Сержанте, вкарайте този боклук в камиона и го регистрирайте като контрабандист на оръжие.
	Мъжът бе грубо отведен. Един от младите китайски полицаи отваряше друг пакет — малък и квадратен.
	— Стой! — заповяда Армстронг на английски. Всички замръзнаха. — В някой от тях може да има скрита бомба. Отдръпнете се от джипа! — Плувнал в пот, полицаят изпълни заповедта. — Сержанте, извикай хората от сапьорския отдел. Вече не е спешно.
	— Да, сър. — Сержант Лий отиде бързо до полицейския камион, където бе радиотелефонът.
	Армстронг се пъхна под самолета и погледна в кухината на главния колесник. Не виждаше нищо особено. После се качи на едно от колелата. „По дяволите!“ — изсумтя той. От двете страни на вътрешните прегради бяха елегантно монтирани по пет рафта. Единият от тях бе почти празен, но другите бяха все още пълни. По големината и формата на пакетите той прецени, че повечето са пушки M14 и сандъци с муниции или гранати.
	— Има ли нещо интересно, сър? — попита инспектор Томас, млад англичанин с тригодишна служба.
	— Хвърли един поглед! Но не пипай нищо.
	— Господи! Ще стигнат за няколко въстанически отряда!
	— Да. Но за кои?
	— Комунисти?
	— Или националисти… или просто разбойници. Това ще…
	— Какво, по дяволите става там?
	Армстронг позна гласа на Бартлет. Лицето му се промени и той скочи долу. Томас го последва. Отиде до основата на стълбата и извика рязко:
	— Същото искам да разбера и аз, господин Бартлет.
	Бартлет беше застанал на вратата на самолета, а до него бе Свенсен. И двамата по пижами и халати, току-що станали от леглата си.
	— Бих искал да хвърлите един поглед на това — Армстронг посочи пушката, която бе полускрита от джипа.
	Бартлет веднага слезе по стълбата, след него и Свенсен.
	— Надявам се, че ще бъдете така добър да ни изчакате в самолета, господин Свенсен.
	Свенсен понечи да отговори, но после се отказа. Погледна към Бартлет, който кимна.
	— Направи малко кафе, а Свен?
	— Разбира се, Линк.
	— А сега, господин началник, бихте ли ми казали какво става тук?
	— Ето това! — посочи Армстронг.
	— Това е M14. — Бартлет притвори очи. — Е, и?
	— Ами, изглежда, че вашият самолет носи оръжие.
	— Това е невъзможно.
	— Току-що хванахме двама души, както го разтоварваха. Ето единият от тези боклуци. — Армстронг посочи рязко механика с белезниците, който чакаше унило до джипа. — А другият е в камиона. Надявам се, че ще бъдете така добър да погледнете в отвора над главния колесник, сър.
	— Разбира се. Къде?
	— Ще трябва да се качите на някое от колелата.
	Бартлет изпълни указанията. Армстронг и инспектор Томас наблюдаваха къде се хваща, за да снемат отпечатъците му. Бартлет впери празен поглед в рафтовете.
	— Проклятие! Ако и това е оръжие, значи тук има цял арсенал!
	— Да. Имате ли нещо против да претърсим самолета?
	— Не. Разбира се, че не.
	— Започвайте, инспекторе — нареди Армстронг. — Искам да свършите работата наистина много прецизно. А сега, господин Бартлет, надявам се, ще бъдете така добър да ми обясните.
	— Не се занимавам с оръжие, господин началник. Мисля, че това се отнася и за моя командир, както и за Бил О’Рурк. А също и за Свенсен.
	— А за госпожица Чолок?
	— О, за Бога!
	Армстронг каза с леден глас:
	— Това е много сериозна работа, господин Бартлет. Самолетът ви е задържан и до второ нареждане вие, както и целият ви екипаж нямате право да напускате пределите на колонията без разрешение от полицията. Трябва да бъдете разпитани. А сега, какво ще кажете за госпожица Чолок?
	— Невъзможно, абсолютно невъзможно е Кейси да се занимава с оръжие, контрабанда на оръжие или каквато и да е контрабанда. Изключено. — Бартлет се държеше почтително, но без никакъв страх. — Това се отнася и за останалия екипаж. — Тонът му стана рязък. — Били сте информирани, нали?
	— Колко беше престоят ви в Хонолулу?
	— Час-два, колкото да заредим, не помня точно. — Бартлет се замисли за момент. — Джанели слезе от самолета, но той винаги го прави. Онези рафтове не могат да бъдат натоварени само за час и нещо.
	— Сигурен ли сте?
	— Не. И все пак съм убеден, че това е станало, преди да излетим от Щатите. Макар че нямам представа къде, кога и кой го е направил. А вие?
	— Още не. — Армстронг го гледаше проницателно. — Сигурно искате да се приберете в офиса си, господин Бартлет. Там може да запишем показанията ви.
	— Разбира се. — Бартлет погледна часовника си. Беше 5:43. — Да го направим още сега, за да мога след това да завъртя няколко телефона. Все още не сме включени във вашата мрежа. Там има ли градски телефон? — той посочи сградата на летището.
	— Да. Естествено бихме предпочели да разпитаме господин Джанели и господин О’Рурк преди вие да го сторите… ако не възразявате. Къде са отседнали?
	— Във „Виктория енд Албърт“.
	— Сержант Лий!
	— Да, сър.
	— Свържи се с щаба.
	— Да, сър.
	— Бихме искали да разговаряме първи и с госпожица Чолок. Пак, ако не възразявате.
	Бартлет и Армстронг тръгнаха един до друг нагоре по стълбата. Най-после Бартлет рече:
	— Добре. При условие, че ще го направите лично и не по-рано от 7:45. Вчера тя работи много, а днес й предстои тежък ден и не искам да бъде обезпокоявана без причина.
	Те влязоха в самолета. Свен чакаше на входа, вече облечен и много разтревожен. Бе пълно с униформени и цивилни полицаи, които старателно тършуваха.
	— Свен, какво стана с кафето? — Бартлет мина пръв през антрето и влезе в кабинета си. Централната врата в дъното на коридора беше отворена. Армстронг видя част от апартамента, в който имаше голямо легло. Инспектор Томас преглеждаше някакви чекмеджета.
	— По дяволите! — измърмори Бартлет.
	— Съжалявам — каза Армстронг, — но се налага.
	— Това не значи, че ми е приятно, господин началник. Никога не съм обичал непознати да надничат в личния ми живот.
	— Да. Съгласен съм. — Полицейският началник махна с ръка на един от цивилните полицаи.
	— Сунг!
	— Да, сър.
	— Ако обичаш, би ли записал този разговор?
	— Един момент, нека ви спестя малко време — каза Бартлет. Той отиде до един шкаф с електронна апаратура и натисна две копчета и двукасетъчният дек заработи. Включи микрофона и го остави на масата. — Ще има два записа — един за вас и един за мен. След като вашият човек го напечата може да ми го донесе за подпис.
	— Благодаря ви.
	— Добре, да започваме.
	Изведнъж Армстронг се почувства неловко:
	— Ако обичате, бихте ли ми казал какво знаете за незаконния товар, открит в кухината на основния колесник на вашия самолет, господин Бартлет?
	— Не вярвам някой от моя екипаж или от моите хора да има нещо общо с това. Доколкото ми е известно, никой от тях не е имал проблеми с властите. А ми е известно твърде много.
	— Откога работи при вас?
	— От четири години. О’Рурк — от две, а Свенсен — от 58-а, когато купих самолета.
	— А госпожица Чолок?
	— От шест… почти седем години.
	— И тя е главен изпълнителен директор на вашата компания?
	— Да. Главен.
	— Това е необичайно, нали, господине?
	— Да, но няма нищо общо със случая.
	— Вие ли сте собственикът на самолета?
	— Моята компания — „Пар-Кон индъстрис инкорпорейтид“.
	— Имате ли врагове — някой, който много би желал да ви създаде неприятности?
	Бартлет се изсмя.
	— А кучето има ли бълхи? Човек не може да оглави компания за половин милиард долара, създавайки само приятелства.
	— Нямате нито един по-сериозен враг?
	— Очевидно. Пренасянето на оръжие е по-специална работа — струва ми се, че е направено от професионалисти.
	— Кой знаеше за намерението ви да дойдете в Хонконг?
	— Бях запланувал това пътуване още преди два-три месеца. Знаеше управителният съвет и персоналът, изготвящ програмата ми. — Бартлет сбърчи чело. — Това не беше някаква тайна. Нямаше причини. — После добави: — Разбира се, знаеха и Струан… съвсем точно. Поне от две седмици. Всъщност потвърдихме датата на 12-и по телекса, точен час на излитане и точен час на кацане. Исках да пристигна по-рано, но Дънрос каза, че му е по-удобно понеделник, 19-и, което значи днес. Може би трябва да попитате него.
	— Ще го направя, господин Бартлет. Благодаря ви, сър. Засега това е достатъчно.
	— Господин началник, искам да ви задам няколко въпроса, ако нямате нищо против. Какво е наказанието за контрабанда на оръжие?
	— Десет години, без право на освобождаване под гаранция.
	— Каква е стойността на този товар?
	— За подходящия купувач е безценен, защото никой няма достъп до никакво оръжие, абсолютно никакво.
	— А кой е подходящият купувач?
	— Всеки, който иска да вдигне бунт, въстание или да извърши масови убийства, банкови обири, или престъпление, от какъвто и да е мащаб.
	— Комунистите?
	Армстронг се усмихна и поклати глава.
	— Не е необходимо да стрелят по нас, за да превземат колонията, нито пък да внасят нелегално автомати M14 — имат достатъчно много оръжия.
	— Националисти? Хората на Чанг Кай-шек?
	— Американското правителство ги снабдява с повече отколкото им е необходимо, господин Бартлет. Не е ли така? Затова те също няма защо да внасят оръжие по този начин.
	— Може би някаква банда?
	— Нашите банди не водят престрелки помежду си. Триадите, както ги наричаме, разрешават споровете помежду си по разумен, цивилизован китайски маниер — с ножове, пики или други бойни сечива, както и с анонимни обаждания в полицията.
	— Сигурен съм, че го е направил някой от „Струан“. Там ще намерите отговора на загадката.
	— Може би. — Армстронг се изсмя странно. — Може би. А сега моля да ме извините…
	— Разбира се. — Бартлет изключи дека, извади двете касети и му предаде едната.
	— Благодаря ви, сър.
	— Колко ще продължи този обиск?
	— Зависи. Може би час. Може да се наложи да повикаме експерти. Ще направим всичко възможно да не ви създаваме затруднения. Нали ще слезете от самолета преди обед?
	— Да.
	— В случай, че искате да се свържете с мен, обадете се в офиса ми. Номерът е 88–77–33. Засега ще оставим тук постоянен полицейски пост. Ще отседнете във „Виктория“, нали?
	— Да. Мога ли свободно да излизам из града и да правя каквото поискам?
	— Да, сър, при условие, че не напускате пределите на колонията, докато свърши нашето разследване.
	— Вече съм съвсем наясно с това.
	Армстронг излезе. Бартлет взе един душ, облече се и изчака докато си отидат всички полицаи, с изключение на поста пред стълбата на самолета. Върна се в офиса си и затвори вратата. Вече беше съвсем сам. Погледна часовника си — 7:37. Отиде до комуникационния център, включи две малки копчета и натисна предавателния бутон.
	След миг се чу прашене от статично електричество и съненият глас на Кейси.
	— Да, Линк?
	— Джеронимо — изрече той отчетливо в микрофона. Последва дълга пауза.
	— Ясно — отвърна тя. Говорителят замлъкна.


>	4

#	09:40 часа

	Ролсът слезе от ферибота, който свързваше Каулуун с острова Хонконг и се отправи на изток по „Конаут роуд“, вливайки се в натовареното движение. Безоблачното слънчево утро бе много топло и влажно. Кейси се отпусна, потъвайки в задната седалка. Погледна часовника си и вълнението й нарасна.
	— Много време, госпоице — каза наблюдателният шофьор. — „Ноубъл хаус“ в края на улицата, висока сграда. Десет, петнайсет минути няма значение.
	— Добре.
	„Това е животът — каза си тя. — Някой ден ще си имам свой собствен Ролс, един спретнат, учтив китайски шофьор и няма да ми се налага да мисля за цената на бензина. Никога. Може би най-после това е мястото, където ще направя моите _твърди_ пари.“ Тя се усмихна в себе си. Линк беше първият, който й обясни какво означава твърди пари. Той ги наричаше също и пари _не ми пука_. Достатъчно е да кажеш не ми пука за никого и за нищо.
	— Те са най-ценното нещо на света… но и най-скъпото — беше казал той. — Ако работиш за мен — с мен, но за мен — ще ти помогна да спечелиш своите пари _не ми пука_. Но не съм сигурен, Кейси, дали ще искаш да платиш цената.
	— Каква е тя?
	— Не знам. Знам само, че е различна за всеки — и винаги ти коства повече, отколкото си готов да платиш.
	— И при теб ли е било така?
	— Да.
	„Добре — мислеше си тя, — засега цената не е особено висока. Печеля 52 000 долара годишно, банковата ми сметка е добра, а работата ми е свързана с мислене. Но държавата взема прекалено много и на човек не му остава достатъчно за твърди пари.“
	— Твърдите пари могат да бъдат спечелени с убийство — беше казал Линк, — а не със спестявания.
	„Колко пари ми трябват? 500 000 долара? При лихва седем процента, цял живот ще ми носят 35 000 годишно, но се облагат с данъци. Ами гаранциите на мексиканското правителство за 11 процента? Нищо, че един процент остава за тях. Но и те са с данъци. В необлагаеми облигации, при лихва 4 процента, ще получавам 20 000 годишно, но облигациите са опасни и несигурни, а човек не залага твърдите си пари“.
	— Това е първото правило, Кейси — беше казал Линк. — Никога не рискуваш с тях. Никога. — После се изсмя по онзи чаровен начин, който я обезоръжи както винаги. — Никога не бива да рискуваш своите пари _не ми пука_, с изключение на един или два пъти, когато решиш, че може.
	„Милион? Два? Три? Не мечтай, а мисли за срещата — каза си тя. — Няма да мечтая, но цената ми е два милиона суха пара в банката. Без данъци. Ето това искам. Два милиона при лихва 5.25 без данъци, ще носят 105 000 долара годишно. А тези пари са достатъчно и дори предостатъчно, за да мога цял живот да имам всичко, което пожелая. А мога да получа и повече от 5.25 от парите си. Но как да спечеля два милиона, освободени от данъци? Не знам. Но нещо ми подсказва, че това е най-подходящото място.“
	Ролсът внезапно спря, тъй като рояк от пешеходци се промъкваше през гъстите редици от автомобили, двуетажни автобуси, таксита, камионетки, каручки, камиони, велосипеди, ръчни колички и няколко рикши. В утринния час пик хиляди хора бързаха в една или друга посока, изливайки се — като потоци от или към страничните улички и булеварди, изсипвайки се от тротоарите на платното. Огромен човешки мравуняк.
	Преди да замине, Кейси бе проучила добре Хонконг и въпреки това се оказа неподготвена за въздействието, което оказваше върху нея тази невероятна пренаселеност.
	— За първи път виждам подобно нещо, Линк — каза тя тази сутрин, когато той пристигна в хотела. — Минаваше десет, когато идвахме насам от летището, а навън имаше хиляди хора, включително и деца. И всичко беше отворено — ресторанти, пазари, магазини.
	— Хората искат да печелят. Има ли друга причина да сме тук?
	— Тук сме, за да превземем „Ноубъл хаус ъф Ейжа“ с тайната помощ и скрития договор с един Юда Искариотски на име Джон Чен.
	Линк се засмя заедно с нея.
	— Грешка. Тук сме, за да сключим сделка със „Струан“ и да се огледаме.
	— Значи планът е променен?
	— Като тактика — да. Но стратегията е същата.
	— Каква е причината за тази промяна, Линк?
	— Снощи се обади Чарли. Купили сме още 200 000 акции от „Ротуел-Горнт“.
	— Значи офертата за „Струан“ е само параван, а истинската ни цел е „Ротуел-Горнт“?
	— Все още имаме три цели: „Струан“, „Ротуел-Горнт“ и „Ейжън пропъртис“. Проучваме обстановката и чакаме. Ако ситуацията ни се стори подходяща — атакуваме. Ако ли не, от пряката ни сделка със „Струан“ можем да спечелим 5, а може би и 8 милиона само през тази година. Това е най-хубавото.
	— Не си тук за пет или осем милиона. Каква е истинската причина?
	— Удоволствието.
	Ролсът преодоля няколко метра и пак спря. С приближаването на „Сентръл дистрикт“ движението ставаше все по-натоварено. „Ех, Линк — помисли си тя, — твоето удоволствие е свързано с хиляди разбойничества.“
	— Това първи път в Хонконг, госпоице? — прекъсна мислите й шофьорът.
	— Да, за първи път. Пристигнах снощи — отвърна тя.
	— О, много хубаво. Време много лошо няма значение. Много миризливо, много влажно. Винаги влажно през лято. Първи ден много хубав, а?
	Първият ден бе започнал с острия звук на малката й радиостанция, който рязко я изтръгна от съня. И „Джеронимо“.
	Това беше тяхната парола за опасност — внимавай. Тя взе един душ и бързо се облече, без да знае откъде идва опасността. Едва си бе сложила лещите, когато телефонът иззвъня.
	— Обажда се полицейски началник Армстронг. Извинете, че ви безпокоя толкова рано, госпожице Чолок, но бих искал да ви видя за малко?
	— Разбира се, господин началник. — Тя се поколеба. — Да се видим след пет минути в ресторанта?
	Те се срещнаха и той й каза единствено това, че на борда на самолета е намерена контрабандна стока.
	— От колко време работите за господин Бартлет?
	— Пряко, от шест години.
	— Имало ли е през този период някакви проблеми с полицията? Независимо какви?
	— За него ли питате или за мен?
	— За него. И за вас.
	— Никакви. Какво сте намерили в самолета, господин началник?
	— Не изглеждате прекалено разтревожена, госпожице Чолок.
	— Защо трябва да съм разтревожена? Не съм извършила нищо незаконно, както и Линк. А колкото до екипажа, той е съставен от внимателно подбрани професионалисти, затова се съмнявам, че имат нещо общо с контрабандата. Наркотици, нали? Какви наркотици?
	— Защо непременно наркотици?
	— Не е ли това обектът на контрабандата тук?
	— Много голяма пратка оръжие.
	— Какво?
	Последваха още въпроси, на повечето от които отговори. След това Армстронг си отиде. Тя изпи кафето си и за четвърти път отказа домашно печените, топли и твърди френски кифлички на скованото и усмихнато келнерче, което й ги предложи. Напомняха й за онези, които бе яла преди три години в Южна Франция.
	„Ех, Ница, Кам Д’Ай, Вен де Прованс. И скъпият Линк“ — мислеше си тя, връщайки се в апартамента, за да го чака да се обади по телефона.
	— Кейси? Слушай…
	— О, Линк, радвам се, че се обади — каза тя веднага, прекъсвайки го съзнателно. — Полицейският началник Армстронг беше тук преди малко. А снощи забравих да ти напомня да се обадиш на Мартин за акциите. — Мартин също беше парола и означаваше: „Мисля, че този разговор се подслушва.“
	— И аз си помислих за него. Това в момента не е важно. Кажи ми точно какво стана?
	Кейси му обясни. Той я осведоми накратко за случая.
	— Подробностите ще ти разкажа щом дойда. Тръгвам към хотела веднага. Как е апартаментът?
	— Фантастичен е! Твоят се нарича „Уханна пролет“, а моята стая е свързана с него. Струва ми се, че по принцип са едно цяло. Изглежда, че има по десет момчета на апартамент. Обадих се на _рум-сървиса_* за едно кафе и то пристигна на сребърен поднос, преди да затворя телефона. Баните са толкова големи, че в тях можеш да направиш коктейл за двадесет души с джазово трио.
	[* Обслужване в хотел по стаите. — Б.пр.]
	— Добре. Чакай ме.
	Тя седна в едно от меките кожени канапета в луксозния хол, наслаждавайки се на качеството, което я заобикаляше. Прекрасни лакирани китайски скринове, добре зареден бар в остъклена с огледала ниша, дискретно подредени цветя и бутилка уиски с монограм „Линкълн Бартлет“ — подарък от главния директор. Нейната спалня бе от едната страна, а неговият огромен апартамент — от другата. Никога през живота си не бе виждала толкова големи апартаменти в хотел, с големи двойни легла.
	„Защо е било сложено оръжие в нашия самолет и кой го е направил?“
	Унесена в мислите си, тя погледна през прозореца, заемащ цялата стена с изглед към острова Хонконг и извисяващата се над него Пийк, най-високата планина на острова. Градът, наречен на кралицата — Виктория, започваше от брега, а после се разполагаше амфитеатрално по полите на рязко издигащата се планина и постепенно оредяваше, там, където склоновете ставаха по-стръмни. Жилищни сгради имаше чак до хребета. Виждаше една от тях точно над станцията на въжената железница на Пийк. „Гледката оттам сигурно е фантастична“ — помисли разсеяно тя.
	Синята вода блещукаше приятно, пристанището бе така задръстено, както и улиците на Каулуун. Пътнически и товарни кораби бяха пуснали котва и сирените им звучаха весело. Отсреща, от страната на хонконгската корабостроителница, се виждаше „Кралският морски разрушител“, а до него една тъмносива фрегата на Американския военноморски флот. Имаше стотици плоскодънни лодки с всякакви размери и възраст — повечето рибарски — някои от тях с двигатели, други плаващи тежко насам-натам. Претъпкани двуетажни фериботи се стрелкаха, като ту се включваха в движението, ту излизаха от него.
	„Къде живеят всички тези хора? — ужасена се питаше тя. — И от какво живеят?“
	Момче от персонала, без да почука отключи и Линк Бартлет влезе.
	— Изглеждаш великолепно, Кейси — каза той, затваряйки вратата след себе си.
	— Ти също. Тази работа с оръжието е много лоша, нали?
	— Има ли някой тук? Камериерки в стаите?
	— Сами сме, но момчетата май влизат и излизат, когато им скимне.
	— Този извади ключа си, преди да стигна до вратата. — Линк й разказа какво се бе случило на летището. После сниши гласа си. — А нещо за Джон Чен?
	— Нищо. Просто нервни, леки разговори. Не пожела да говорим за работа. Мисля, че още не се е възстановил от шока, в който изпадна, когато видя, че съм жена. Остави ме в хотела и каза, че ще изпратят кола, която да ме вземе в 9:15.
	— Значи планът ни успя?
	— Напълно.
	— Добре. Получи ли го?
	— Не. Казах му, че съм упълномощена да взема пратката и му предложих първоначалния проект. Престори се на учуден и каза, че ще говори лично с теб, като те връща с колата си следобед. Изглеждаше доста нервен.
	— Няма значение. Колата ще дойде да те вземе след няколко минути. Ще се видим на обяда.
	— Да споменавам ли за оръжието? На Дънрос?
	— Не. Да изчакаме, да видим кой ще повдигне въпроса.
	— Мислиш, че може да са го направили те?
	— Съвсем спокойно. Знаеха всичко за нашия полет, освен това имат и мотив.
	— Какъв?
	— Да ни дискредитират.
	— Но защо?
	— Може би подозират нашия боен план.
	— Но в такъв случай нямаше ли да е по-умно да не правят нищо — за да паднем в капана?
	— Вероятно. Но направиха първата стъпка. Ден Първи: Кон към Цар на B3. Атаката срещу нас е в ход.
	— Да, но от кого — и освен това с белите ли играем или с черните?
	Приветливите му очи изведнъж добиха сурово изражение.
	— Не ме интересува, Кейси, само да победим. — И излезе.
	„Нещо става — си каза тя. — Нещо опасно, което той крие от мен.“
	— Пазенето на тайна е жизненоважно нещо, Кейси — беше й казал още в началото. — Наполеон, Цезар… всички велики генерали, често са криели истинските си планове от своите подчинени. Само, за да държат в неизвестност тях, а по такъв начин и шпионите на своите врагове. Ако се отдръпна от теб, това не значи, че ти нямам доверие, Кейси. Но ти никога не бива да се отдръпваш от мен.
	— Не е честно.
	— Животът не е честен. Смъртта не е честна. Войната не е честна. Големият бизнес е война. Аз гледам на него като на война и затова ще спечеля.
	— Какво ще спечелиш?
	— Искам „Пар-Кон индъстрис“ да бъде по-голяма от „Дженерал мотърс“ и „Шел“ взети заедно:
	— Защо?
	— Заради моето проклето удоволствие.
	— А сега ми кажи истинската причина.
	— О, Кейси, ето затова те обичам. Слушаш и разбираш.
	— О, Разбивало, аз също те обичам.
	После и двамата едновременно се разсмяха, защото знаеха, че не се обичат, поне не в общоприетия смисъл. Бяха се разбрали още в самото начало да оставят настрана обикновеното заради необикновеното. За седем години.
	Кейси погледна през прозореца към пристанището и корабите.
	„Смачкай, унищожи и победи. Големият Бизнес — най-вълнуващата игра на Монополи в света. И моят водач е Разбивачът Бартлет, Главен Майстор. Но времето ни изтича, Линк. Тази година, седмата година, последната година изтича на рождения ми ден — 25-и ноември — моят двадесет и седми рожден ден.“
	Ушите й дочуха половинчатото почукване, пъхването на шперца в ключалката и тя се обърна, за да каже „Влез“, но скованият прислужник беше вече вътре.
	— Добро утро, госпоице. Аз съм прислужник номер едно, дневният Чанг. — Чанг бе сивокос и изпълнен с желание за работа. Той се ухили. — Чисти стаята, моля?
	— Никой от вас ли не изчаква да чуе отговор отвътре, преди да влезе? — попита рязко тя.
	Чанг се ококори глупаво.
	— Госпоице?
	— О, няма значение.
	— Хубав ден, а? Коя първо, стаята на господаря или на госпоицата?
	— Моята. Господин Бартлет още не е използвал своята.
	Чанг се захили, откривайки широко зъбите си.
	„Олеле, заедно с господаря ли сте се въргаляли в леглото си, госпоице, преди той да излезе? Но от пристигането му до момента, в който напусна, имаше само четиринайсет минути, а на излизане със сигурност не беше изчервен.
	Олеле, първо трябваше да има двама дяволи чужденци, които да отседнат в моя апартамент, а после се оказа, че единият от тях е жена — нощният Нгъ го потвърди. Той, разбира се, е прегледал багажа й и е открил сериозни доказателства, че тя наистина е жена — доказателства, потвърдени тази сутрин с голямо удоволствие и от третата чистачка Фунг.
	Златни Косми на оная работа! Колко отвратително!
	А Златни Косми не само, че не е истинската съпруга на господаря, но дори не му е и втора съпруга. Охо, но най-лошото от всичко е, че не й достигна възпитанието, за да се престори на такава и по този начин да уважи правилата на хотела и да запази репутацията на всички ни.“
	Чанг се изкиска, защото този хотел винаги бе имал строги правила за отсядането на дами в мъжки стаи. „О, богове, за какво друго може да служи едно легло? А сега една женска живееше открито във варварски грях! О как са се разгорели страстите снощи! Варвари! _Дю не ло мо_ на всички варвари! Но тази със сигурност е и дракон, защото изгледа по такъв начин евро-азиатския помощник-директор, евро-азиатския нощен директор и дори префърцунения главен директор, Големия Вятър“.
	— Не, не, не — проплакал той, поне така му бяха казали на Чанг.
	— Да, да, да — отговорила тя, настоявайки да получи съседната стая, която е част от апартамента „Уханна пролет“.
	И тогава уважаваният Монг, главният триад и затова главен портиер на хотела, разрешил неразрешимия проблем. „Апартаментът «Уханна пролет» има три врати, нали? — казал той. — По една за всяка стая. Нека тя бъде въведена в «Уханна пролет Б», която и без това е по-лошата от двете, през самостоятелната врата. Но вътрешната врата към главния хол и съответно към покоите на господаря да бъде заключена. Но наблизо да бъде оставен ключ. Ако префърцунената курвичка сама отключи вратата… какво да се прави? А после, ако случайно стане някакво объркване при регистрацията — утре или вдругиден — и се наложи нашият уважаван главен директор да помоли милиардера и неговата стерва от страната на Златната планина да напуснат… ами, много съжалявам, голяма работа, имаме достатъчно и предостатъчно клиенти и трябва да си пазим реномето.“ Така и направили.
	Външната врата към Б била отключена и Златни Косми била въведена в нея. „Дали веднага е взела ключа и е отворила вратата — кой може да каже? А това, че вратата в момента е отворена, ами, естествено никога не бих го казал на външен човек. Гроб съм. Както винаги. Айейа, но въпреки че външните врати може да са заключени и привидно благоприлични, вътрешните може да са широко отворени и развратни. Но нейната Порта на Кучка — помисли той тъжно. — _Дю не ло мо_, интересно какво ли е да щурмуваш една Порта на Кучка от нейната категория?“
	— Оправя леглото, госпоице? — попита мило той на английски.
	— Веднага.
	„О, наистина колко ужасно звучи техният варварски език. Фу!“
	Дневният Чанг щеше да се изкашля и прочисти проклетата храчка от гърлото си, но това бе в разрез с правилата на хотела.
	— Здрасти, дневни Чанг — каза весело третата чистачка Фунг, влизайки в спалнята, след като бе почукала едва чуто на входната врата, много след като я беше отворила. — Да, госпоице, много съжалявам, госпоице — каза тя на английски, а после отново се обърна към Чанг на кантонезки. — Още ли не си свършил? Толкова ли са й сладки лайната, че искаш да се туткаш в гащите й?
	— _Дю не ло мо_ в твоите, сестро. Внимавай какви ги плещиш, защото старият ти баща хубавичко ще те бъхти.
	— За единственото бъхтене, което иска старата ти майка, не можеш да ми помогнеш! Хайде да ти помогна да й оправиш по-бързо леглото. След половин час започва игра на ма-джонг. Уважаваният Монг ме изпрати да те повикам.
	— О, благодаря ти, сестро. Ей, наистина ли си й видяла оная работа?
	— Не ти ли го разказвах вече? Аз лъжкиня ли съм? Чисто злато са, по-светли от косата й. Тя беше в банята, а аз бях на такова разстояние, на каквото сме сега. И, о да, освен това зърната й са розови, а не кафяви.
	— Еееий! Представяш ли си!
	— Точно като на свиня.
	— Колко ужасно!
	— Да. Чете ли днешния „Къмършъл дейли“?
	— Не, сестро, още не съм. Защо?
	— Ами според техния астролог тази седмица е много добра за мен, а днес финансовият редактор казва, че изглежда започва нов бум.
	— _Дю не ло мо_, не думай бе!
	— Затова тази сутрин казах на моя брокер да купи още хиляда акции на „Ноубъл хаус“, толкова на „Голдън фери“, 40 на „Секънд грейт хаус“ и 50 на „Гуд лък пропъртис“. Банкерите, от които тегля заеми, са щедри хора, но в Хонконг вече не мога да взема и стотинка повече назаем!
	— Еее, хвърляш се с главата надолу, сестро. И аз самият искам заеми от много места. Миналата седмица ипотекирах акциите си в една банка, за да мога да купя още 600 на „Ноубъл хаус“. Това беше във вторник. Купих ги на 25:23!
	— Амии, многоуважаеми Чанг, снощи при затварянето на борсата бяха стигнали 29:14. — Третата чистачка Фунг моментално направи сметката. — Вече си спечелил 2 348 хонконгски долара! А казват, че „Ноубъл хаус“ ще се опита да купи „Гуд лък пропъртис“. Ако наистина го направят, гневът на враговете им ще достигне връхната си точка. Ха! Тай-панът на „Секънд грейт хаус“ ще пърди пясък!
	— Хе-хе-хе, а междувременно акциите ще се покачат главоломно! И на трите компании. Ха! _Дю не ло мо_, откъде да намеря още пари?
	— От конните надбягвания, дневни Чанг! Вземи назаем 500 срещу това, което си спечелил, и в събота ги заложи на победителите в две от състезанията или на първите два коня в някое от тях. Четири и пет са щастливите ми числа…
	И двамата вдигнаха очи в момента, в който Кейси влезе в спалнята. Чанг превключи на английски:
	— Да, госпоице?
	— В банята има малко дрехи за пране. Бихте ли ги взели, ако обичате?
	— О, да, аз оправям. Днес шест часа минавам, няма проблеми. „Тези дяволи чужденците са толкова глупави — помисли с презрение Чанг. — Какво, аз да не съм безмозъчна купчина лайна? Разбира се, че ще се погрижа за прането, ако има такова.“
	— Благодаря.
	И двамата гледаха като хипнотизирани, как тя огледа грима си в огледалото на спалнята, преди да излезе.
	— Циците й хич не са увиснали, нали сестро? — рече Чанг. — Розови зърна, а? Невероятно!
	— Точно като на свиня, нали ти казах? Да не би ушите ти да служат само за тоалетни чинии?
	— Аз ще пикая на твоите, трета чистачке Фунг.
	— Даде ли ти някакъв бакшиш?
	— Не. Господарят даде твърде много, а тя — нищо. Отвратително, нали?
	— Да. Какво да се прави? Хората от Златната планина са наистина много нецивилизовани, нали, дневни Чанг?


>	5

#	09:50 часа

	Тай-панът прехвърли хълма и се втурна надолу по „Пийк роуд“ със своя Ягуар — модел Е, отправяйки се на изток към „Мегъзин геп“. Лъкатушещият път бе само с две платна, с малко места за изпреварване и доста стръмен на повечето завои. Днес настилката бе суха и тъй като познаваше много добре пътя, Йан Дънрос вземаше завоите бързо и леко. Направи един състезателен номер, удари рязко спирачките, връхлитайки в един завой и се оказа зад древен, едва пъплещ камион. Изчака търпеливо, а след това в най-подходящия момент излезе рязко в насрещното платно и успя да го изпревари.
	Сега Дънрос можеше да се поотпусне, тъй като виждаше, че усуканият път пред него е чист. Той натисна рязко педала на газта и се плъзна по няколко завоя, заемайки и двете платна на пътя като минаваше по най-кратките отсечки. Но друг камион, този път натоварен с хора се изпречи пред него. Той зачака, знаейки, че поне за известно време нямаше да може да го изпревари. Но една от пътничките забеляза номера, на колата му, 1–1010, и го показа на останалите, които с вълнение започнаха да обсъждат, а един от тях почука на кабината на шофьора. Той покорно отби встрани на тесния банкет и даде знак с ръка. Дънрос се огледа за евентуална опасност и изпревари, махайки им с усмивка.
	— Наистина трябва да караш по-бавно, Йан, — му бе казал наскоро неговият приятел Хенри Фоксуел, главен началник на пътната полиция. — Говоря сериозно.
	— Никога досега не съм правил катастрофа. Нито са ме глобявали.
	— Боже Господи, Йан, няма полицай на този остров, който би посмял да го направи! Да глоби теб, тай-панът? Далеч съм от тази мисъл. Казвам го за твое добро. Запази тази твоя мания по скоростта за Монако или за твоето „Рали Макао роуд“.
	— Монако е за професионалисти. Не поемам излишни рискове, а и не карам чак толкова бързо.
	— Едва ли шестдесет и седем мили в час в Уонгничонг е бавно каране, стари приятелю. Разбира се, това е било в 4:23 сутринта по един почти пуст път. Но там разрешената скорост е тридесет мили.
	— В Хонконг има доста Ягуари от този модел.
	— Да, така е. Седем. Но червен кабриолет със специални номера? С черен платнен покрив, със състезателни колела и гуми, който се движи като адска гръмотевица? Било е миналия четвъртък. Радари и разни такива работи. Ходил си при… при приятели. Предполагам на „Синклер роуд“.
	Дънрос сдържа внезапно обхваналия го гняв.
	— О? — каза той, а лицето му се усмихваше. — Четвъртък ли? Доколкото си спомням тогава вечерях с Джон Чен. В неговия апартамент в „Синклер тауърс“. Но мисля, че се прибрах доста по-рано от 4:23.
	— О, убеден съм в това. Сигурен съм, че полицаят не е видял добре нито номера, нито цвета. — Фоксуел го потупа приятелски по гърба. — И въпреки това, карай по-бавно, ако обичаш. Ще ми бъде ужасно неприятно, ако загинеш, докато аз съм шеф. Изчакай да ме преместят в Специалния отдел или в полицейския колеж, а? Да, сигурен съм, че се е объркал.
	„Изобщо не се е объркал — каза си Дънрос. — И ти го знаеш, знам го и аз, а сигурно и Джон Чен, както и Уей-уей. Значи вие, приятели знаете за Уей-уей! Любопитно.“
	— Да не би да ме следите? — попита той без заобикалки.
	— Не, за Бога! — Фоксуел бе шокиран. — Специалното разузнаване е следяло един разбойник, който живее в „Синклер тауърс“. Видели са те случайно. Ти си важна личност, знаеш го. Тази информация стигна случайно до мен. Знаеш как стават тези работи.
	— Не, не знам.
	— Казват, че умният разбира и от половин дума, стари приятелю.
	— Да, така казват. Затова е най-добре да кажеш на твоите хора от разузнаването за в бъдеще да бъдат по-умни.
	— За щастие те са много дискретни.
	— Въпреки това не бих искал действията ми да бъдат регистрирани от полицията.
	— Сигурен съм, че не са. Не са специално регистрирани.
	— Това е добре. Какъв е този разбойник от „Синклер тауърс“?
	— Една от важните ни капиталистически хиени, но е заподозрян в тайни връзки с комунистите. Много досадна история, но хората от Специалното разузнаване трябва все някак си да си изкарват хляба, нали?
	— Познавам ли го?
	— Имам чувството, че познаваш всички.
	— Шанхаец или кантонезец?
	— Какво те кара да мислиш, че е едно от двете?
	— А, значи е европеец?
	— Просто разбойник, Йан. Съжалявам, засега трябва да остане в тайна.
	— Я стига, този квартал е наш. Кой е? Няма да кажа на никого.
	— Знам. Съжалявам, драги, но не мога. Да речем, че е много важна личност, женен, и има приятелка, чийто чичо се оказва законспириран заместник-шеф на нелегалната тайна полиция „Куоминтанг“ в Хонконг. Да предположим, че „Куоминтанг“ иска да привлече на своя страна тази важна личност. Естествено той би могъл да бъде притиснат чрез тази дама. Нали?
	— Да — каза леко Дънрос. — Ако е глупак. — Той вече знаеше за чичото на Уей-уей Джен. Беше се срещал с него на няколко частни събирания в Тайпей и го бе, харесал. „Няма проблеми — помисли си, — тъй като тя не ми е нито любовница, нито дори приятелка, колкото и да е красива, привлекателна и изкушаваща.“
	Той се усмихна в себе си, докато караше в потока от коли надолу по „Мегъзин геп роуд“. После се отправи по „Гардън роуд“ към „Сентръл“, който бе на половин миля по-надолу, близо до морето.
	Вече виждаше извисяващата се модерна административна сграда на „Струан“. Бе двадесет и два етажна и гледаше към „Конаут роуд“ и към морето почти срещу терминала „Голдън Фери“, с който се извършваха редовни курсове между Хонконг и Каулуун. Както винаги гледката му достави удоволствие.
	Той се измъкваше и вмъкваше в натовареното движение, там, където това бе възможно. Премина бавно покрай Хилтън и игрището за крикет, после зави по „Конаут роуд“. Тротоарите бяха претъпкани с пешеходци. Спря пред своя главен вход.
	„Днес е големият ден — помисли си той. — Американците пристигнаха. И, ако е рекъл Господ, Бартлет ще бъде примката, с която веднъж завинаги ще бъде обесен Куилън Горнт. Господи, дано да успеем!“
	— Добро утро, сър — поздрави отривисто униформеният портиер.
	— Добро утро, Том. — Дънрос изтича по мраморните стъпала, стъпвайки на всяко второ, към огромния остъклен вход. Друг портиер откара колата в подземния паркинг, а трети му отвори стъклената врата. Зърна отражението на спиращия Ролс, позна го и погледна назад. Кейси слезе и той неволно подсвирна. Тя носеше дипломатическо куфарче. Коприненият й костюм бе ушит безупречно и бе доста строг, но въпреки това не скриваше нито елегантността на нейната фигура, нито танцовата й походка. А морскозеленият цвят на дрехата подчертаваше златистокафявата й коса.
	Тя се огледа, усещайки погледа му. Позна го веднага и го изгледа оценяващо също, както и той нея и въпреки че това стана само за миг и на двамата им се стори достатъчно дълъг. Дълъг и спокоен.
	Тя тръгна първа — право към него, а той я пресрещна.
	— Здравейте, господин Дънрос.
	— Здравейте. Никога не сме се срещали, нали?
	— Да. Но човек лесно може да ви познае по снимките. Не очаквах, че ще имам удоволствието да ви срещна още сега. Аз съм Кейс…
	— Да — каза той и се усмихна широко. — Снощи ми се обади Джон Чен и беше доста объркан. Добре дошла в Хонконг, госпожице Чолок. Нали сте госпожица?
	— Да. Дано това, че съм жена да не обърка много нещата.
	— О, о, ще ги обърка. Но ще се опитаме да се справим някак си с този проблем. Имате ли нещо против заедно с господин Бартлет да бъдете мои гости на конните състезания в събота? Обяд и всичко останало?
	— Мисля, че би било чудесно. Но трябва да попитам Линк. Може ли да ви отговоря днес следобед?
	— Разбира се.
	Той я погледа. Тя — също. Портиерът все още държеше вратата отворена.
	— Заповядайте, госпожице Чолок, и да започваме битката.
	Кейси му хвърли бърз поглед.
	— Защо трябва да водим битка? Дошли сме, за да правим бизнес.
	— Да, разбира се. Това е просто една фраза на Сам Акройд. Ще ви разкажа друг път. — Той я въведе и се отправи към асансьорите.
	Чакащите на опашка хора моментално се отдръпнаха, за да им направят път и те влязоха първи, което смути Кейси.
	— Благодаря — каза Дънрос, без да вижда в това нещо необикновено. Натисна най-горното копче — 20, и разсеяно забеляза, че тя не използваше парфюм, нито имаше бижута — само една тънка златна верижка около врата.
	— Защо входната врата е под ъгъл? — попита тя.
	— Моля?
	— Стори ми се, че входът е обърнат малко на една страна — не е съвсем правилен — и се чудех защо.
	— Много сте наблюдателна. Когато преди четири години е била построена тази сграда, сме забравили да се посъветваме със семейния _фунг суи_. Това е нещо като астролог, човек, който се занимава с небесата, със земята, с водните течения, с дяволите и разни такива работи. Той казва къде да построиш сградата си, така че да е върху гърба на земния дракон, а не върху главата му.
	— Какво?
	— Разбирате ли, всяка постройка в Китай е върху някоя част на земния дракон. Идеалният вариант е, когато си върху гърба му, но ако си върху главата му е много лошо и е направо ужасно, ако си върху окото му. Както и да е, когато все пак се сетихме да попитаме, нашият _фунг суи_ каза, че сме върху гърба на дракона — и слава Богу, защото в противен случаи щеше да се наложи да се преместим — но добави, че през вратата влизат дяволи и това е причината за нашите неприятности. Посъветвани да я изместим и под негово ръководство променихме ъгъла. Сега вече дяволите са отклонени.
	Тя се засмя:
	— А сега кажете ми истинската причина.
	— _Фунг суи._ Имахме много лош джос — лош късмет — отвратителен. Докато не преправихме вратата. — За момент лицето му придоби суров израз, но сянката отмина бързо. — В момента, в който променихме ъгъла, всичко отново тръгна добре.
	— Искате да кажете, че наистина вярвате в това? В дяволи и дракони?
	— Въобще не вярвам. Но когато човек живее в Китай, ще не ще, му се налага да разбере, че трябва да действа поне малко като китаец. Никога не забравяйте, че въпреки че Хонконг е британска колония, това все пак е Китай.
	— Вие разбрахте ли…
	Асансьорът спря и вратата се отвори към облицован с дърво коридор с бюро, зад което седеше спретната и експедитивна секретарка — китайка. Тя моментално оцени с поглед дрехите на Кейси.
	„Крава“ — помисли си Кейси, разбирайки съвсем ясно отношението й, усмихвайки се също толкова очарователно.
	— Добро утро, тай-пан — каза меко секретарката.
	— Мери, това е госпожица Кейси Чолок. Моля те, въведи я в кабинета на господин Струан.
	— Но… — Мери Ли се опита да скрие огромната си изненада. — Те… те очакват… — Тя вдигна телефонната слушалка, но той я спря.
	— Просто я въведи. Веднага. Няма нужда да съобщаваш предварително. — Той се обърна към Кейси и се усмихна. — Вече си изстреляна. Скоро ще се видим.
	— Да, благодаря. Довиждане.
	— Моля, последвайте ме, госпожице Чолок — каза Мери Ли и се отправи към дъното на коридора. Плътно прилепналият по тялото й _cheong-sam_ бе с големи цепки на бедрата, а дългите й крака в копринени чорапи се движеха с дръзка походка. Кейси я погледа малко. Сигурно цепките правят походката й толкова откровено сексуална, помисли си тя, развеселена от тази очебийност. Погледна към Дънрос и повдигна едната вежда.
	Той се захили:
	— До скоро, госпожице Чолок.
	— Моля ви, наричайте ме Кейси.
	— Може би бих Предпочел Камелиен Сирануш.
	Тя зяпна от учудване:
	— Откъде знаете имената ми? Не съм сигурна дали ги помни дори Линк.
	— Е, понякога е добре човек да има приятели нависоко, нали? — каза той с усмивка. — _A bientot_*.
	[* До скоро виждане (фр.). — Б.пр.]
	— _Oui, merci_ — отговори тя, без да се замисли.
	Той закрачи към отсрещния асансьор и натисна копчето. Вратите моментално се отвориха, а после се затвориха, зад него.
	Кейси тръгна замислено след Мери Ли, която все още я чакаше, а ушите й долавяха и най-малкия нюанс.
	В асансьора Дънрос извади един ключ, пъхна го в ключалката и го завъртя. Сега вече работеше. Той обслужваше само последните два етажа. Натисна долното копче. Освен него само трима души имаха такива ключове: неговият изпълнителен секретар — Клаудия Чен, личната му секретарка — Сандра Ий и първият му прислужник — Лим Чу.
	На двадесет и първия етаж се намираха личните му кабинети и заседателната зала на вътрешния съвет. На последния, двадесет и втори етаж, бе частният апартамент на тай-пана. И само той имаше ключ за последния асансьор, който директно свързваше подземния гараж с апартамента му на последния етаж.


	— Йан — му каза неговия предшественик, Аластър Струан, предавайки му ключовете, след като Филип Чен ги бе оставил сами, — тайната на личния ти живот е най-ценното нещо, което притежаваш. Колко мъдър е бил Дърк Струан, като е включил и това в завещанието си! Никога не забравяй, че личните асансьори не са за лукс или от суета, още по-малко пък апартаментът на тай-пана. Те са само, за да ти осигурят точно толкова дискретност, колкото ти е необходима, а може би дори и мястото, където да можеш да се скриеш. Ще го разбереш още по-добре, след като прочетеш завещанието и прегледаш съдържанието на сейфа на тай-пана. Пази този сейф, в който се намира всичко, което притежаваш. Не можеш да бъдеш прекалено предпазлив, там има много тайни — мисля, че понякога са прекалено много — и някои от тях не са чак толкова приятни.
	— Надявам се, че няма да се проваля — каза учтиво той.
	Ненавиждаше братовчед си, а вълнението му беше огромно, тъй като най-после бе получил наградата, за която се бе трудил толкова дълго и за която бе заложил толкова много.
	— Няма. Не и ти — каза стегнато старецът. — Премина през проверка и освен това си се стремил към този пост, откакто се помниш. А?
	— Да — отвърна Дънрос. — Опитвах да се подготвя за него. Изненадан съм само от това, че ми го предаде.
	— Дава ти се най-висшата власт над „Струан“ не защото имаш това право по рождение — това само те направи един от кандидатите във Вътрешния съвет, — а защото мисля, че си най-способният. Ти беше мой съучастник и натискаше и блъскаше от години. Това е така, нали?
	— „Струан“ има нужда от промяна. Нека погледнем истината в очите: „Ноубъл хаус“ е в пълен безпорядък. Вината не е само твоя. Първо беше войната, после Корея, след това Суец — в продължение на няколко години просто не ти вървеше. Ще ни трябват години, за да се възстановим. Ако Куилън Горнт — или който и да е от нашите двадесет врагове — знаеше и половината от истината, знаеше докъде са стигнали запорите върху имуществото ни, ще бъдем удавени в безполезните ни акции само за една седмица.
	— Акциите ни са добри — не са безполезни! Преувеличаваш — както обикновено!
	— Струват двадесет цента към долара, защото капиталът ни е недостатъчен, нямаме голям паричен оборот и сме наистина в смъртна опасност.
	— Глупости!
	— Мислиш ли? — за първи път Дънрос повишаваше глас. — „Ротуел-Горнт“ могат да ни погълнат само за месец, ако знаеха стойността на нашите приходи, сравнена с тази на неотложните ни дългове.
	Старецът го изгледа, без да му отговори. После каза:
	— Това е временно. Сезонно и временно.
	— Глупости! Много добре знаеш, че ми предаваш поста си, защото съм единственият човек, който може да оправи бъркотията, оставена от вас — от теб, от баща ми и от твоя брат.
	— Да, залагам на това, че ще се справиш. Това е съвсем вярно — отвърна гневно Аластър. — Ти наистина носиш в себе си достатъчно от кръвта на Дявола Струан, за да бъдеш господар, ако имаш мозък в главата си.
	— Благодаря ти. Признавам, че няма да се спра пред нищо. И след като това е нощта на истината, мога да ти кажа защо винаги си ме мразел, защо ме мразеше и собственият ми баща.
	— Моля?
	— Защото оцелях от войната, а синът ти — не. Твоят племенник, Линбар, последният Струан от рода ти, е мило момче, но не го бива за нищо. Аз оцелях, но бедните ми братя не успяха и това все още побърква баща ми. Това е истината, не мислиш ли?
	— Да — каза Аластър Струан. — Да, за съжаление е така.
	— А аз не съжалявам. И не се страхувам от нищо. Баба Дънрос се е погрижила за това.


	— Здравейте, тай-пан — каза усмихнато Клаудия Чен, щом се отвори вратата на асансьора. Тя бе приятна, сивокоса евроазиатка, към шестдесет и пет и седеше зад огромно бюро — мебел, която се набиваше в очи във фоайето на двадесет и първия етаж. Работеше в „Ноубъл хаус“ от четиридесет години, а двадесет и пет от тях — единствено за тай-пановете му. — _Не хо ма?_ Как сте?
	— _Хо, хо_ — отвърна той разсеяно. — Добре. — И продължи на английски: — обади ли се Бартлет?
	— Не. — Тя се намръщи. — Не се очаква да дойде преди обяд. Искате ли да се опитам да се свържа с него?
	— Не, няма значение. А какво стана с разговора ми с Фостър в Сидни?
	— И това не е включено в програмата. Както и разговорът ви с господин Макструан в Единбург. Притеснява ли ви нещо? — попита тя, тъй като веднага усети настроението му.
	— Не, няма нищо. — Отърси се от своята напрегнатост, мина покрай бюрото, влезе в кабинета си. Тя затвори вратата и седна наблизо с бележник в ръка.
	— Точно си припомних моя голям ден — каза той. — Денят, в който поех властта.
	— О. Джос, тай-пан.
	— Да.
	— Джос — повтори тя — а и беше доста отдавна.
	Той се засмя:
	— Отдавна ли? Четиридесет живота. Минали са едва три години, а целият свят се промени и всичко става толкова бързо. Какви ли ще бъдат следващите няколко години?
	— Все такива, тай-пан. Разбрах, че на входа сте се срещнали с Кейси Чолок.
	— Кой ти каза? — попита той остро.
	— Всемогъщият добър Господ, тай-пан, не мога да разкрия източниците си. Но разбрах, че сте се загледал в нея и тя се е загледала във вас. А?
	— Глупости! Кой ти каза за нея?
	— Снощи се обадих в хотела, за да проверя дали всичко е наред. Директорът ми каза. Знаете ли, че този глупчо щеше да се престарае в регистрацията? Хм, дали щели да спят в един апартамент или в едно легло. Казах му, че няма значение. Живеем в 1963-та, в съвременния свят, който е много по-свободен и в края на краищата апартаментът е чудесен — с два входа, с отделни стаи и, което е най-важното, те са наши гости. — Тя се изкиска. — Стегнах малко редиците… Аах, властта е чудесна играчка.
	— Каза ли на младия Линбар или на някой от другите, че Кейси е жена?
	— Не. На никого. Знаех, че вие знаете. Барбара Чен ми каза, че господарят Джон вече ви се е обаждал във връзка с Кейси Чолок. Що за птица е тя?
	— С една дума — сексапилна — каза той и се ухили.
	— Добре, а нещо друго?
	Дънрос се замисли:
	— Много е привлекателна, много добре облечена, много самоуверена и много наблюдателна. Забеляза, че входната ни врата е странна и попита защо. — Той взе един нож за рязане на хартия с костна дръжка и започна да си играе с него.
	— Джон никак не я хареса. Каза, че може да се обзаложи, че е една от онези трогателни американки, които приличат на калифорнийски плод: страхотен наглед, но без никакъв вкус!
	— Горкият господар Джон, колкото и да харесва Америка, все пак предпочита някои… от аспектите на Азия! — Дънрос се засмя: — Скоро ще разберем колко умно може да води преговори. — Изпратих я, без да ги предупредя.
	— Хващам се на бас за 100 долара, че поне един от тях е знаел, че тя е тя.
	— Филип Чен, разбира се. Но тази стара лисица няма да каже на останалите. Залагам сто, че нито Линбар, нито Жак или Ендрю Гавалан са знаели.
	— Хванахме се — каза Клаудия радостно. — Можете да ми платите веднага, тай-пан. Тази сутрин проверих съвсем дискретно.
	— Вземи ги от дребните разходи.
	— Много съжалявам. — Тя протегна ръка. — Басът си е бас, тай-пан.
	Той й даде неохотно червената стодоларова банкнота.
	— Благодаря ви. А сега още сто, че Кейси Чолок ще спечели лесна победа над господарите Линбар, Жак и Ендрю Гавалан.
	— Какво знаеш? — попита я с подозрение.
	— Сто?
	— Добре.
	— Отлично! — каза тя оживено и смени темата. — А какво ще правите с вечерите за господин Бартлет? Срещата по голф и пътуването до Тайпей? Естествено, на тези места не можете да водите жена. Да ги отменя ли?
	— Не. Ще говоря с Бартлет — той ще ме разбере. Все пак я поканих на конните надбягвания в събота, заедно с него.
	— О, значи стават прекалено много хора. Ще откажа поканата за семейство Панг, няма да имат нищо против. Да ги сложа ли и двамата на масата ви?
	Дънрос се намръщи.
	— Тя трябва да бъде на масата ми, като специален гост, а него, като специален гост, го постави до Пенелоуп.
	— Много добре. Ще се обадя на госпожа Дънрос, за да й съобщя. Барбара — съпругата на господаря Джон — иска да говори с вас. — Клаудия въздъхна и оправи една гънка на спретнатия си тъмносин _cheong-sam_. — Снощи не се е върнал. Не че е нещо необичайно, но часът е вече 10:10, а още не мога да го намеря. Изглежда, че не е присъствал на Сутрешните молитви.
	— Да, знам. Тъй като снощи се занимаваше с Бартлет, му казах да ги пропусне. — Сутрешни молитви беше шеговитото название, което хората, работещи в „Струан“, използваха за задължителната ежедневна среща в осем сутринта на всички главни директори на филиали с тай-пана. — Днес няма защо да идва. Преди обяд няма никаква работа за него. — Дънрос посочи през прозореца към пристанището. — Вероятно е на корабчето си. Денят е чудесен за плаване.
	— Жена му е много напушена, тай-пан, повече от обикновено.
	— Тя винаги е напушена, горката мръсница! Джон е или на корабчето си, или в апартамента на Минг-ли. Провери ли там?
	Тя изсумтя презрително.
	— Баща ти казваше, че в затворена уста гадинки не влизат. И въпреки това, мисля, че мога да ти кажа. Минг-ли вече почти два месеца е любовница номер две. Новата фаворитка се нарича Фрейгрант Флауър и се е настанила в един от „личните“ му апартаменти близо до „Абърдийн мейн роуд“.
	— Съвсем близо до кея, на който закотвя корабчето си. Много удобно.
	— Да, много. Тя наистина е цвете — цвете, паднало от салона за танци „Гуд лък дрегън“ в Уанчай. Но и тя не знае, къде е господарят Джон. Не е бил при нито една, въпреки че в полунощ е имал среща с госпожица Паднало Цвете. Поне тя така казва.
	— Откъде научи всичко това? — попита той, изпълнен с възхищение.
	— Власт, тай-пан. И мрежа от връзки, градена повече от пет поколения. Как иначе щяхме да оцелеем? — Тя се изкиска тържествуващо. — Разбира се, ако искате да знаете и нещо скандално — Джон Чен не знаел, че не е била девствена, а посредникът твърдял, че е.
	— Ами?
	— Да. Той платил на посредника… — Един от телефоните иззвъня, тя вдигна слушалката и каза: — моля, изчакайте малко, — натисна бутона за изчакване и без да си поема дъх, продължи радостно — … 500 долара в брой, американски долари, но всички нейни сълзи и всички… доказателства били фалшиви. Горкият, но така му се пада, нали, тай-пан? Защо му е на човек като него, на тази възраст, да подхранва мъжкото си самочувствие с девственици — та той е едва на четиридесет и две, нали? — Тя натисна бутона за свързване. — Кабинетът на тай-пана, добро утро — каза вежливо.
	Той я наблюдаваше. Както винаги бе очарован, зашеметен и изумен от нейните източници на информация, съдържателна или не, и от удоволствието, което тя изпитваше от научаването на тайни. Както и от издаването им. Но само на членове на клана и специални вътрешни хора.
	— Един момент, моля. — Тя натисна бутона за изчакване. — Полицейски началник Армстронг иска да се срещне с вас. Чака долу заедно с полицейски началник Куок. Извинява се, че идва без предупреждение и пита, дали все пак не можете да им отделите малко време?
	— А, оръжието. От ден на ден полицията ни става все по-експедитивна — каза той със строга усмивка. — Очаквах, че ще дойдат не по-рано от обед.
	В седем часа тази сутрин бе получил от Филип Чен подробен доклад, тъй като един от полицаите, участвали в акцията и роднина на Чен, му се обадил по телефона.
	— Трябва да използваш всичките ни частни канали, за да разбереш кой и защо го е направил, Филип — му бе казал той с голяма загриженост.
	— Вече го правя. Прекалено голямо съвпадение е това, че оръжието е в самолета на Бартлет.
	— Може да попаднем в много неудобно положение, ако се окаже, че имаме някаква връзка с тази работа.
	— Да.
	Той забеляза, че Клаудия чака търпеливо.
	— Помоли Армстронг да изчака десет минути. А след това ги повикай.
	— Щом като полицейски началник Куок се е захванал толкова бързо с това, сигурно работата е по-сериозна отколкото си мислехме, нали, тай-пан?
	— Специалният отдел на специалното разузнаване сигурно веднага се е заел. Сигурен съм, че вече са се свързали с ФБР и ЦРУ. Логично е да идва Брайън Куок, защото е стар приятел на Армстронг и освен това е най-кадърен от всички.
	— Да — с гордост се съгласи Клаудия. — Ех, какъв прекрасен съпруг ще излезе от него.
	— При условие, че се ожени за някоя Чен — колко много допълнителна власт, а?
	Беше всеизвестно, че готвеха Брайън Куок за първия китаец помощник-комисар.
	— Естествено, такава власт трябва да остане в рода. — Телефонът иззвъня. Тя го вдигна. — Да, ще му предам, благодаря ви. — Тя затвори телефона раздразнено. — Адютантът на губернатора. Обади се, за да ви напомни за коктейла довечера в шест. Като че ли аз ще забравя!
	Дънрос вдигна един от телефоните и набра.
	— Уеиий? — чу той грубия глас на _ама-ът_, китайският слуга. — Ало?
	— Чен _tai-tai_ — каза той в слушалката на перфектен кантонезки. Госпожа Чен, ако обичате. Обажда се господин Дънрос. — И зачака. — Добро утро, Барбара.
	— О, здравей, Йан. Джон обаждал ли ти се е? Извинявай, че те безпокоя.
	— Не ме безпокоиш. Не, още не. Но щом се обади, ще му кажа да ти позвъни. Може да е отишъл рано на пистата, за да гледа изпитанията на Голдън лейди. Търси ли го в „Търф клъб“?
	— Да, но ми казаха, че не си спомнят да е закусвал там, а изпитанията са между пет и шест. Проклет да е! Той е такъв егоист. Ааах, тези мъже!
	— Вероятно е излязъл с корабчето си в морето. Тук няма никаква работа, а денят е прекрасен за плаване. Знаеш го какъв е — провери ли на кея?
	— Не мога да проверя, без да отида, Йан, там няма телефон. Имам час при фризьора, който не мога да отложа — целият Хонконг ще присъства довечера на твоето тържество — просто не мога сега да се втурна към Абърдийн.
	— Изпрати някой от шофьорите си — каза сухо Дънрос.
	— Днес е почивният ден на Танг, а У-чат ми трябва — това може да му отнеме цял час, а от два до четири ще играя ма-джонг.
	— Ще кажа на Джон да ти се обади. Някъде около обед.
	— Ще се прибера най-рано в пет. Щом ми падне, ще си получи заслуженото за това, че не му пука. Благодаря и извинявай за безпокойството. Чао.
	— Чао — Дънрос затвори телефона и въздъхна. — Чувствам се като някаква скапана бавачка.
	— Поговорете с бащата на Джон, тай-пан — каза Клаудия Чен.
	— Говорил съм. Веднъж. И ми стига. Вината не е само на Джон. Тази жена е способна да подлуди всекиго. — Той се усмихна. — Но и аз мисля, че страхотно се е напушила — този път Джон ще трябва да се изръси за един пръстен със смарагд или поне за едно палто от норка.
	Телефонът отново иззвъня. Клаудия го вдигна:
	— Ало, кабинетът на тай-пана! Да? О! — Радостта изчезна от лицето й, тя се стегна. — Един момент, ако обичате. — Тя натисна бутона. — Хиро Тода от Йокохама иска да говори лично с вас.
	Дънрос знаеше отношението й към него, знаеше омразата й към японците и неодобрението й, че „Ноубъл хаус“ поддържа връзки с тях. Той също никога нямаше да може да прости на японците онова, което бяха сторили на Азия по време на войната и на онези, които бяха покорили. Мъже, жени и деца. Лагерите и безсмислените убийства. Нямаше нищо против войниците. Против нито един от тях. Войната си е война.
	Неговата война беше против германците. Но Клаудия бе преживяла войната тук, в Хонконг. По време на японската окупация тя не бе лежала в затвора „Стенли“ заедно с всички цивилни европейци, защото бе евроазиатка. Заедно със сестра си и брат си се опитала да помогне на военнопленниците, внасяйки скришом в лагера храна, лекарства и пари. Японската военна полиция, Кампейтай, я заловила. Оттогава не можеше да има деца.
	— Да кажа ли, че ви няма? — попита тя.
	— Не. — Преди две години Дънрос бе вложил огромен капитал в „Тода шипинг индъстрис ъф Йокохама“ за строежа на два гигантски товарни кораба. Те трябваше да попълнят флота на „Струан“, голяма част от който бе унищожен по време на войната. Бе избрал тази японска корабостроителница, защото тя предлагаше най-доброто качество при най-изгодни условия, даваше гаранция за доставката и всичко останало, което британските корабостроителници не можеха да предложат. Освен това знаеше, че е време всичко да бъде забравено. — Ало, Хиро — той имаше добро отношение специално към този човек. — Радвам се да те чуя. Как е в Япония?
	— Моля да ме извиниш за безпокойството, тай-пан. В Япония всичко е наред, въпреки че е горещо и влажно.
	— Как върви работата по моите кораби?
	— Идеално, тай-пан. Всичко е точно както сме се разбрали. Просто исках да те уведомя, че в събота сутрин пристигам в Хонконг по работа. Ще бъда там през уикенда, а после продължавам за Сингапур и Сидни. Ще се върна в Хонконг точно навреме за окончателното уреждане на сделката. Все още ли имаш намерение да идваш в Йокохама, за да присъстваш на пускането на двата кораба?
	— Да, със сигурност. В колко часа каца самолетът ти в събота?
	— В 11:10, Японски авиолинии.
	— Ще изпратя кола да те посрещне. Какво ще кажеш, да дойдеш направо в Хепи вели на конните надбягвания? Можеш да обядваш с нас, а след това колата ми ще те закара до хотела? Ще отседнеш във „Виктория енд Албърт“, нали?
	— Този път — в хонконгския Хилтън. Тай-пан, моля да ме извиниш, не искам да ти създавам затруднения, много съжалявам.
	— Това е нищо. Ще изпратя някой от хората ми да те посрещне. Вероятно Ендрю Гавалан.
	— Много добре. Благодаря ти, тай-пан. С нетърпение очаквам да те видя и още веднъж извинявай за безпокойството.
	Дънрос затвори телефона. „Интересно защо се обади? Каква ли е истинската причина? — питаше се той. — Хиро Тода, главен директор на най-преуспяващия корабостроителен комплекс в Япония не прави нищо внезапно или необмислено.“
	Дънрос са замисли за приключването на сделката за корабите и за трите предстоящи плащания от по два милиона, които трябваше да бъдат извършени на 1-и, 11-и и 15-и септември, а остатъкът след деветдесет дни. Общо дванадесет милиона щатски долара, с които в момента не разполагаше. Или подписаният договор за даване под наем на корабите, който беше необходим за изплащане на банковия заем, който той все още не бе получил.
	— Няма значение, всичко ще се уреди.
	— За тях — да — каза Клаудия. — Знаете ли, нямам им доверие, тай-пан. Нито на един.
	— Не си справедлива, Клаудия. Те се опитват да постигнат с икономически средства онова, което не успяха да постигнат с военни.
	— Като правят дъмпинг на всички световни пазари?
	— Работят упорито, имат печалби и ще ни погребат, ако им позволим. — Неговият поглед също стана суров. — Но, в края на краищата, Клаудия, зачеркни един англичанин или шотландец и си намери пират. Ако сме наистина такива глупаци, че да им го позволим, значи заслужаваме да влезем в гроба. Нали затова съществува Хонконг?
	— Защо помагаме на врага?
	— Те бяха наши врагове — каза мило той. — Но само за някакви си двадесетина години, а връзките ни са от сто. Не сме ли били първите търговци, навлезли в Япония? Та нали Хег Струан е купила първото парче земя, дадено за продан в Йокохама през 1860-а? Нали тя е завещала то да бъде крайъгълен камък в политиката на „Струан“ за създаването на триъгълника Китай-Япония-Хонконг?
	— Да, тай-пан, но не мислите ли…
	— Не, Клаудия, ние работим с Тода, с Касиги, с Торанага от сто години и точно в този момент „Тода шипинг“ са много важни за нас.
	Телефонът отново иззвъня. Тя го вдигна:
	— Да, ще му се обадя. — После се обърна към Дънрос. — Обаждат се уредниците на вашето тържество довечера.
	— Какво има?
	— Нищо, тай-пан — хленчат. Това в края на краищата е двадесетата годишнина от сватбата на тай-пана. Целият Хонконг ще дойде и целият Хонконг трябва да бъде шашнат. — Отново се чу телефонен звън. Тя вдигна. — Добре! Свържете ме… Обажда се Бил Фостър от Сидни.
	Дънрос взе слушалката:
	— Бил… не, ти беше първи в списъка. Успя ли да приключиш сделката с „Уулара пропъртис“?… Какво те спира?… Това въобще не ме интересува. — Той погледна часовника си. — Сега при теб е ранен следобед. Обади им се веднага и им предложи още по половин австралийски долар на акция и ги уведоми, че офертата е валидна до края на работния ден. Свържи се с банката и им кажи да изискат пълното изплащане на дълговете им до края на работния ден… Това пък ме вълнува най-слабо, пресрочили са вече с тридесет дни. Искам контрол над тази компания. Веднага. Без нея сделката за даването под наем на новия ни товарен кораб ще отиде по дяволите и ще трябва да започнем всичко отначало. И искам да се върнеш в четвъртък с полет 543 на „Куантас“. Трябваш ми тук за едно съвещание. — Той затвори телефона. — Предай на Линбар да дойде, тук веднага след срещата с Кейси Чолок. Залази му билет на „Куантас“ 716 за Сидни в петък сутринта.
	— Да, тай-пан. — Тя си записа и му подаде един лист — това е програмата ви за днес.
	Четири управителни съвета: на „Голдън фери“ в 10:30, на „Струан мотър импортс ъф Хонконг“ в 11:00, на „Чонг-ли фуудс“ в 11:15 и на „Каулуун инвестмънтс“ в 11:30. Обяд с Линкълн Бартлет и госпожица Кейси Чолок от 12:40 до 14:00. Следобеда още управителни съвети, Питър Марлоу в 16:00, Филип Чен в 16:20, коктейл при губернатора в 18:00, тържеството за неговия юбилей започва в 20:00, напомняне да се обади в 23:00 на Аластър Струан в Шотландия и поне още петнадесет телефонни разговора с всички краища на Азия.
	— Марлоу ли? — учуди се той.
	— Той е писател, отседнал във „Вик“ — не помните ли, че ви изпрати писмо с молба да се срещне с вас. Пише книга за Хонконг.
	— А, да — онзи, бившият военен летец.
	— Да. Да отложа ли срещата с него?
	— Не. Остави всичко както си е, Клаудия. — Той извади от задния си джоб малка тънка кожена кутийка за визитни картички и й даде десетина, изписани с неговия почерк. — Това са няколко телеграми и телекса, които трябва да бъдат изпратени незабавно, както и бележки, свързани с различните управителни съвети. Свържи ме с Джен в Тайпей, после с Хавъргил в банката, а след това карай по списъка.
	— Да, тай-пан. Чух, че Хавъргил ще се пенсионира.
	— Прекрасно. Кой ще е следващият?
	— Все още никой не знае.
	— Да се надяваме, че ще е Джонджон. Кажи на шпионите ти да се размърдат. Залагам сто, че ще разбера преди теб!
	— Готово!
	— Добре. — Дънрос протегна ръка и каза чаровно. — Можеш да ми платиш веднага. Джонджон е.
	— А? — тя втренчи поглед в него.
	— Решихме го снощи — всички директори. Помолих ги да не казват на никого преди единадесет часа днес.
	Тя извади неохотно стодоларовата банкнота и му я подаде.
	— Бях особено привързана към тази банкнота.
	— Благодаря ти — каза Дънрос и я пъхна в джоба си. — И аз самият съм особено привързан към нея.
	На вратата се почука.
	— Да? — каза той.
	Сандра Ий, неговата лична секретарка, отвори вратата.
	— Извинете, тай-пан, но пазарът се е покачил с два пункта и Холбрук чака на втора линия.
	Алън Холбрук бе шеф на тяхната вътрешна брокерска компания.
	Дънрос натисна бутона за втора линия:
	— Клаудия, веднага след като свърша, доведи Армстронг.
	Тя излезе заедно със Сандра Ий.
	— Да, Алън?
	— Добро утро, тай-пан. Първо: Усилено се носи слух, че ще се опитаме да поемем контрола над „Ейжън пропъртис“.
	— Това сигурно е работа на Джейсън Плъм, с цел да вдигне акциите си преди годишното им събрание. Знаеш какво опитно копеле е.
	— Вероятно заради това, нашите акции се качиха с десет цента.
	— Добре. Купи веднага 20 000.
	— Чрез депозит ли?
	— Естествено.
	— Добре. Втори слух: Сключили сме сделка за милиони долара с „Пар-Кон индъстрис“ — огромно разрастване.
	— Въздушни кули — каза Дънрос непринудено, прехвърляйки бясно през съзнанието си възможностите за изтичане на информация. Само Филип Чен, — а в Единбург Аластър Струан и старият Шон Макструан — би трябвало да знаят за удара срещу „Ейжън пропъртис“. А сделката с „Пар-Кон“ бе свръхсекретна и за нея знаеха само членовете на Вътрешния съвет.
	— Трето: Някой купува големи пакети от нашите акции.
	— Кой?
	— Не знам. Но става нещо гнило, тай-пан. Начинът, по който бавно се покачват акциите ни през последния месец… Не ми е известно каква би могла да бъде причината, освен купувач или купувачи. Същото става и с „Ротуел-Горнт“. Чух, че отвъд океана е бил купен пакет от 200 000.
	— Разбери кой е.
	— По дяволите, само да знаех как. Пазарът е колеблив и много нервен. Наоколо се мотаят много китайски пари. Многобройни малки сделки… няколко дяла тук, няколко — там, но умножени по около сто хиляди… пазарът може да започне да се разпада… или рязко да се вдигне.
	— Добре. Тогава всички ще направим голям удар. Обади ми се, преди да приключат. Благодаря, Алън. — Той затвори телефона, усещайки стичащата се по гърба му пот. — Мамка му. Какво става, по дяволите?
	Във външния кабинет Клаудия Чен преглеждаше някакви документи заедно със Сандра Ий, която бе нейна племенница по майчина линия — умна, с много приятен външен вид, двадесет и седем годишна, с мозък като сметало. После погледна часовника си и каза на кантонезки:
	— Долу чака полицейският началник Брайън Куок, малка сестричке. Защо не го доведеш? След шест минути.
	— Айейа, добре, голяма сестро! — Сандра Ий припряно провери грима си и излезе, шумолейки с копринените си дрехи. Клаудия я изпрати с усмивка, мислейки си, че Сандра Ий би била идеална — превъзходна партия за Брайън Куок. Седна зад бюрото си и започна да пише телексите. „Цялата работа е свършена. Не, тай-панът каза нещо… какво беше? А, да!“ Тя набра домашния си телефон.
	— Уеиий? — каза нейният ама А Сам.
	— Слушай, А Сам — заговори тя на кантонезки, — третата чистачка Фунг във „Виктория“ не е ли дъщеря на третия ти братовчед?
	— О, да, майко — отвърна А Сам, използвайки учтивата китайска форма за обръщение на слуга към господарка. — Но е дъщеря на мой четвърти братовчед и то от рода Фунг-тат, а не от Фунг-сам, който е моят род.
	— Това няма значение, А Сам. Обади й се и се опитай да разбереш колкото може повече за двама дяволи чужденци от страната на Златната планина. Отседнали са в апартамента „Уханна пролет“. — Тя търпеливо продиктува буква по буква имената им и деликатно добави. — Чух, че имат странни навици в леглото.
	— Ако изобщо има човек, който да може да разбере, то това е третата чистачка Фунг. Ха! Какви са тези странности?
	— Особени странности, А Сам. И побързай, малък мазнико. — Тя затвори сияеща.
	Вратите на асансьора се отвориха, Сандра Ий въведе двамата полицаи и неохотно излезе. Брайън Куок я изгледа. Той бе на тридесет и девет, висок за китаец — малко повече от метър и осемдесет, много хубав, със синьо-черна коса. И двамата бяха цивилни. Клаудия ги заговори учтиво, но в момента, в който видя, че лампата на втора линия угасна, ги въведе в кабинета и затвори вратата.
	— Извинявам се, че идваме без предварителна уговорка — каза Армстронг.
	— Няма проблеми, Робърт. Изглеждаш уморен.
	— Тежка нощ. Заради всички злодеяния, извършени в Хонконг — каза непринудено Армстронг. — Пълно е с гадове и светците са разпънати на кръст.
	Дънрос се усмихна и погледна към Куок.
	— Как се отнася животът към теб, Брайън?
	Брайън Куок се усмихна в отговор:
	— Много добре, благодаря, Йан. Акциите се качват — имам някой и друг долар в банката, Поршето ми още не се е разпаднало, а жените са си жени.
	— И слава Богу! Ще участваш ли в автомобилното състезание в неделя?
	— Ако успея да постегна Лулу. Липсва й едно странично хидравлично маркуче.
	— Провери ли в нашия магазин?
	— Да. Без успех, тай-пан. Вие ще участвате ли?
	— Зависи. В неделя следобед трябва да отида до Тайпей. Но, ако имам време, ще участвам. За всеки случай се записах. Как е Специалното разузнаване?
	Брайън се ухили:
	— Тършува, за да си изкарва хляба.
	Специалното разузнаване беше напълно самостоятелен отдел, част от елитния, полусекретен Специален отдел, отговарящ за предотвратяването и разкриването на подривни действия в колонията. Имаше си свои начини на действие, тайни фондове и извънредни пълномощия. И бе отговорен само пред губернатора.
	Дънрос се отпусна на стола си:
	— Какво става?
	Армстронг рече:
	— Сигурен съм, че вече знаете. Става въпрос за оръжието, намерено в самолета на Бартлет.
	— Да, чух тази сутрин — каза той. — С какво мога да ви бъда полезен? Имате ли някаква представа защо и за кого е предназначено? И от кого? Хванали сте двама души?
	Армстронг въздъхна:
	— Да. Наистина се оказа, че са механици — и двамата бивши възпитаници на Националните военновъздушни сили. Без досиета в полицията, макар и да се предполага, че са членове на тайни триади. И двамата са дошли тук по време на голямата емиграционна вълна през 49-а година. Между другото, може ли всичко това да си остане само между нас?
	— А вашите шефове?
	— Иска ми се да включа и тях, но го запазете само за себе си.
	— Защо?
	— Имаме основание да мислим, че оръжието е било изпратено на някой от „Струан“.
	— Кой? — попита рязко Дънрос.
	— Ще го запазите ли в тайна?
	— Да. Кой?
	— Какво знаете за Линкълн Бартлет и Кейси Чолок?
	— Разполагаме с подробно досие за него, но не и за нея. Интересува ли ви? Мога да ви дам копие, при условие, че това също ще остане в тайна.
	— Разбира се. Много ще ни помогнете.
	Дънрос включи интеркома.
	— Да, сър? — чу се гласът на Клаудия.
	— Извадете копие от досието на Бартлет и го дайте на господин Армстронг, преди да си тръгне. — Дънрос изключи интеркома.
	— Няма да ви отнемаме много време — каза Армстронг. — Винаги ли правите досиета на потенциалните си клиенти?
	— Не. Но искаме да знаем с кого работим. Ако успеем да сключим сделката с Бартлет, това би означавало за нас милиони, както и за него. Хиляда нови работни места за Хонконг — фабрики, складове, много голямо разрастване — заедно със съответните рискове, които поемаме. Всеки в бизнеса прави тайно финансово проучване — може би ние сме малко по-старателни. Обзалагам се на петдесет долара, че той е направил същото за мен.
	— Не са ли отбелязани някакви връзки с престъпния свят?
	Дънрос се сепна:
	— Мафия? Или нещо от този род? Боже Господи, не, нищо. Освен това, ако Мафията се опитваше да стъпи тук, те нямаше да изпратят само десет автомата M14, две хиляди патрона и една кутия гранати.
	— Информацията ви е страшно точна — прекъсна го Брайън Куок. — Прекалено точна. Разопаковахме ги само преди час. Кой е вашият информатор?
	— Нали знаете, че в Хонконг няма тайни.
	— В днешно време човек не може да разчита и на собствените си полицаи.
	— Мафията със сигурност би изпратила двадесет пъти повече и при това пистолети. Но би се провалила тук, независимо от това с какво се занимава. Никога не биха могли да изместят нашите триади. Не, не може да е Мафията — това е работа на местен човек. Кой ви даде информацията за пратката, Брайън?
	— Полицията на токийското летище — каза Куок. — Един от механиците им правел задължителна проверка — знаеш колко са съвестни. Докладвал на своя началник, тяхната полиция ни се обади и ние казахме да ги пуснат.
	— В такъв случай се свържете с ФБР и ЦРУ — накарайте ги да проверят в Хонолулу или в Лос Анжелос.
	— И вие ли сте проверили маршрута им?
	— Разбира се. Очевидно е. Защо мислите, че е някой от „Струан“?
	— И двамата разбойници казаха… — Армстронг извади бележника си и погледна в него. — Въпросът ни беше: „Къде щяхте да закарате тези пакети?“ — И двамата по различен начин признаха: „До склад 15, трябваше да оставим пакетите в дъното на седма клетка.“ — Той вдигна очи към Дънрос.
	— Това не значи нищо. Притежаваме най-големите складове на летище Кай Так. И това, че е трябвало да оставят оръжието в един от тях, не доказва нищо друго, освен това, че са хитри. През нас преминават толкова много стоки, че би било лесно за всеки да вкара външен камион. — Дънрос се замисли за момент. — Петнадесети е точно на изхода, идеално място. — Той посегна към телефона. — Веднага ще изпратя човек от охраната, за да…
	— Недейте, ако обичате, поне засега.
	— Защо?
	— Следващият ни въпрос — продължи Армстронг — беше: „Кой ви нае?“ Естествено казаха измислени имена и описания и отрекоха всичко, но скоро ще станат по-сговорчиви. — Той се усмихна зловещо. — Все пак единият от тях, след леко извиване на ухото, в преносен смисъл разбира се, каза следното: „Оставете ме на мира, имам важни приятели!“ „Нямаш нито един приятел на този свят“ — каза сержантът. „Може би, но многоуважаваният Цу-ян има и Чен от «Ноубъл хаус» също.“
	Настъпи дълга и тежка тишина. Те чакаха.
	„Тези проклети автомати“ — мислеше побеснял Дънрос. Но лицето му остана спокойно, мозъкът му заработи още по-бързо.
	— При нас работят повече от сто души с фамилия Чен. Някои от тях са роднини, други — не са. Чен е толкова често срещано име, колкото и Смит.
	— А Цу-ян? — попита Брайън Куок. Дънрос сви рамене:
	— Той е директор на „Струан“, но е директор и в „Блекс“, във „Виктория бенк“ и в още четиридесет компании, един от най-богатите хора в Хонконг и име, за което всеки в Азия би се сетил веднага. Както и Чен от „Ноубъл хаус“.
	— Знаете ли, че е заподозрян в това, че е с много висок ранг в йерархията на триадите — и по-специално в „Гриън пенг“? — попита Брайън Куок.
	— Всеки по-важен шанхаец е под същото подозрение. Боже Господи, Брайън, знаеш ли, предполагаше се, че Чианг Кай-шек преди години е предал на „Гриън пенг“ Шанхай като техен основен район на действие, при условие, че подкрепят северната му кампания срещу висшите военни. „Гриън пенг“ не е ли все още, повече или по-малко, официална националистична тайна организация?
	Брайън Куок каза:
	— Йан, как е спечелил парите си Цу-ян? Първото си богатство?
	— Не знам. Кажи ми, Брайън.
	— С контрабанда на пеницилин, лекарства и бензин — но най-вече с пеницилин — по време на Корейската война. Прехвърлял ги е през границата за комунистите. Преди Корея е имал само парче плат, колкото да скрие срамните си части, и една счупена рикша.
	— Това са само слухове, Брайън.
	— Струан също е направил състояние.
	— Да. Но би било наистина много глупаво да намекваш, че е от контрабанда, явно или тайно — каза меко Дънрос. — Наистина много глупаво.
	— Не е ли?
	— Струан е започнал с малко контрабанда преди около сто и двадесет години, поне така разказват, но това е била почитана професия и никога не е била в нарушение на британските закони. Ние сме капиталисти, които спазват законите и китайски търговци и сме такива от много години.
	Брайън Куок не се усмихна:
	— Според друг слух повечето от този пеницилин е бил развален. Много развален.
	— Ако е така, ако това е истина, тогава, моля те, Брайън, иди да го хванеш — студено каза Дънрос. — Лично аз мисля, че това е само още един слух, разпространяван от завистливи конкуренти. Ако беше вярно, щеше да се носи из залива заедно с останалите, които са се опитвали да го правят. Или пък щеше да бъде наказан като Бед Паудър Уонг.
	Той говореше за един хонконгски контрабандист, продал огромно количество нечист пеницилин, след като го бе пренесъл зад граница по време на Корейската война, а след това вложил състоянието си в акции и земя в Хонконг. Само за седем години беше успял да стане много, много богат. После някакви триади в Хонконг получили заповед да си разчистят сметките с него. Всяка седмица изчезвал или умирал по един член от семейството му. Удавяне, катастрофа, удушаване, отрова или нож. Убийствата продължили седемнадесет месеца и три седмици, а след това спрели. Останали живи само той и едно от внучетата му — полуидиотче. Сега те живееха, залостени в същия огромен, някога луксозен апартамент, на последния етаж на една сграда, заедно с един прислужник и един готвач, в постоянен страх, пазени ден и нощ, без да излизат навън, знаейки, че никакъв телохранител, нито каквото и да е количество пари не са в състояние да ги предпазят от неумолимостта на тази присъда, публикувана в едно мъничко каре в един местен китайски вестник: „Бед Паудър Уонг ще бъде наказан — той и цялото му потомство.“
	Брайън Куок каза:
	— Веднъж разпитвахме този мръсник, Робърт и аз.
	— О?
	— Да. Тръпки да те побият. Всички врати са с по две ключалки и вериги, всички прозорци са заковани и покрити с дъски — само тук-там по някоя дупка за наблюдение. Не е излизал навън, откакто започнали убийствата. Целият апартамент вонеше, Господи как вонеше! Единственото, което прави, е да играе с внука си на китайска дама и да гледа телевизия.
	— И да чака — каза Армстронг. — Някой ден ще дойдат и за двамата. Внукът му вече трябва да е на шест или седем години.
	Дънрос рече:
	— Мисля, че потвърждаваш това, което исках да кажа. Цу-ян не е като него и никога не е бил. И за какво би могъл Цу-ян да използва няколко M14? Ако искаше, предполагам, че би могъл да събере половината националистка армия заедно с един танков батальон.
	— В Тайван да, но не и в Хонконг.
	— Цу-ян имал ли е някога нещо общо с Бартлет?
	— Да. Ходил е веднъж в Ню Йорк и веднъж в Лос Анжелос от наше име. И двата пъти заедно с Джон Чен. Те започнаха подготовката на договора между „Струан“ и „Пар-Кон индъстрис“, който трябва да бъде окончателно завършен, или отхвърлен, тук този месец. Затова от мое име те поканиха официално Бартлет в Хонконг.
	Армстронг погледна своя китайски колега. После каза:
	— Кога беше това?
	— Преди четири месеца. Толкова време беше необходимо и на двете компании, за да подготвят всички подробности.
	— Джон Чен, а? — каза Армстронг. — Той наистина би могъл да бъде Чен от „Ноубъл хаус“.
	— Знаеш ли, Джон не е такъв човек — каза Дънрос. — Няма никаква причина да се замесва в такава история. Може да е просто съвпадение.
	— Има още едно любопитно съвпадение — каза Брайън Куок. — И Цу-ян и Джон Чен познават един американец на име Банастазио. Поне и двамата са били видени в неговата компания. Говори ли ви нещо това име?
	— Не. Кой е той?
	— Голям комарджия и вероятно гангстер. Предполага се, че е в тесни връзки с една от фамилиите от Коза Ностра. Винченцо Банастазио.
	Дънрос присви очи:
	— Каза, че са „видени в неговата компания“. Кой ги е наблюдавал?
	— ФБР.
	Тишината стана още по-напрегната. Армстронг бръкна в джоба си, за да извади цигара. Дънрос бутна към него сребърната табакера.
	— Моля.
	— Благодаря. Не, няма да запаля — направих го несъзнателно. Отказах ги преди две-три седмици. Съсипия. — После добави, опитвайки се да обуздае желанието: — ФБР ни предостави тази информация, тъй като Цу-ян и Джон Чен са много известни личности тук. Помолиха ни да ги държим под око.
	В този момент Дънрос внезапно си спомни думите на Фоксуел за известния капиталист, който бил нелегален комунист и когото следели в „Синклер тауърс“. „Господи — помисли си той, — Цу-ян има апартамент там, а също и Джон Чен. Разбира се, невъзможно е и двамата да са свързани с комунистите.“
	— Естествено, хероинът е голям бизнес — заговори Армстронг с много твърд глас.
	— Какво искаш да кажеш, Робърт?
	— Търговията с наркотици изисква огромни количества пари, които да я финансират. Такива количества могат да дойдат само от банки или от банкери, тайно разбира се. Цу-ян е в управителните съвети на доста банки, както и господин Чен.
	— Робърт, трябва много да внимаваш със забележки от този род — изскърца със зъби Дънрос. — Правиш много опасни заключения, без да разполагаш с никакви доказателства. Това, предполагам, е подсъдно и аз няма да го допусна.
	— Прав сте, съжалявам. И въпреки това, търговията с наркотици е голям бизнес и тук, в Хонконг е в големи мащаби. Ще намеря начин да открия кои са нашите гадове.
	— Това е похвално. И ще получиш пълна подкрепа от „Струан“ и от мен. Аз също ненавиждам трафика.
	— О, не го ненавиждайте, тай-пан, нито трафикантите. Това съществува така или иначе. Всъщност е друг бизнес — наистина незаконен, но все пак бизнес. Беше ми възложено да разбера кои са тай-пановете му. Въпрос на лично удовлетворение, това е всичко.
	— Ако имаш нужда от помощ, просто я поискай.
	— Благодаря. — Армстронг стана уморено. — Преди да си тръгнем искам да ви кажа за още две съвпадения, които може би ви интересуват. Когато тази сутрин бяха споменати имената на Цу-ян и Чен от „Ноубъл хаус“, решихме, че бихме искали веднага да си поговорим с тях. Но малко след като сме пипнали оръжието, Цу-ян е хванал първия самолет за Тайпей. Любопитно, а?
	— Той непрекъснато снове напред-назад — каза Дънрос, но притеснението му растеше.
	Цу-ян трябваше да дойде тази вечер на неговото тържество. Щеше да е странно, ако не се появи.
	Армстронг кимна:
	— Изглежда е взел това решение в последния момент — без резервация, без билет, без багаж. Достатъчни са били няколко долара под тезгяха, за да свалят някой и на негово място да качат него. Носел е само дипломатическо куфарче. Странно, а?
	Брайън Куок каза:
	— Няма никаква надежда да бъде екстрадиран от Тайван.
	Дънрос се вгледа в него, после отново погледна Армстронг. Очите му не трепваха и бяха с цвета на морски лед.
	— Каза, че имало две съвпадения. Какво е другото?
	— Не можем да открием Джон Чен.
	— Какво говорите?
	— Няма го вкъщи, нито при приятелката му, нито на което и да е от местата, където обикновено ходи. От няколко месеца, с прекъсвания, следим него и Цу-ян. Откакто ни информираха от ЦРУ.
	Настъпи тишина.
	— Проверихте ли корабчето му? — попита Дънрос, макар и да знаеше, че са го направили.
	— Закотвено е на мястото си. От вчера не е изкарвано. Момчето, което се грижи за него, също не го е виждало.
	— На игрището за голф?
	— Не, не е там — каза Армстронг. — Нито на автомобилната писта. Не е присъствал на изпробването, въпреки че са го очаквали. Няма го, изчезнал е.


>	6

#	11:45 часа

	В заседателната зала всички мълчаха слисани.
	— Какво е станало? — попита Кейси. — Цифрите са достатъчно красноречиви.
	Четиримата мъже, които седяха около масата, я погледнаха. Ендрю Гавалан, Линбар Струан, Жак де Вил и Филип Чен — членове на Вътрешния съвет.
	Ендрю Гавалан бе висок, слаб, четиридесет и седем годишен. Той погледна тестето листа пред себе си. „_Дю не ло мо_ на всички жени в бизнеса“ — помисли с раздразнение.
	— Може би трябва да поговорим с господин Бартлет — каза той с неудобство, все още много объркан от факта, че имат работа с жена.
	— Вече ви казах, че имам правото да се разпореждам във всички тези области — каза тя, опитвайки се да прояви търпение. — Аз съм финансов и изпълнителен вицепрезидент на „Пар-Кон индъстрис“ и съм упълномощена да водя преговорите с вас. Миналия месец го потвърдихме в писмена форма. — Кейси се владееше. Срещата вървеше много трудно. От първоначалния шок, че е жена до неизбежната и извънредно любезна неловкост. Чакаха я да седне, чакаха да заговори първа, после стояха прави, докато тя не ги покани да седнат, разговаряха за незначителни неща, без желание да се заемат с бизнес, въобще не искаха да преговарят с нея и вместо това й обясняваха как съпругите им с удоволствие ще я разведат по магазините, а след това зяпнаха от учудване, защото тя знаеше и най-малките подробности от проекта за сделката. Всичко това бе част от един стил, с който в нормална ситуация тя можеше да се справи. Но не и днес. „Господи — мислеше си тя, — трябва да успея.“
	— Наистина е много просто — каза в началото, опитвайки се да ги освободи от неловкостта. — Абстрахирайте се от факта, че съм жена и ме преценявайте според способностите ми. И така, в нашия дневен ред фигурират три точки: фабриките за полиуретан; нашето предложение за лизинг на компютри и накрая общото представяне на нашите петролно-химически продукти — торове, фармация и спортни стоки из цяла Азия. Първо, нека обсъдим фабриките за полиуретан, запасите от химически смеси и предвидения график за финансиране.
	Тя веднага им показа графика и предварително подготвена документация, направи устно резюме на факти, цифри и проценти, на банкови такси и лихви. С прости думи и много бързо, така че дори и най-бавният ум да може да схване проекта. И сега я гледаха втренчено.
	Ендрю Гавалан наруши тишината:
	— Това е… това е много впечатляващо, мила моя.
	— В интерес на истината не съм твоята „мила“ — засмя се Кейси. — Аз съм много костелив орех, когато става въпрос за моята корпорация.
	— _Non, mademoiselle_ — каза Жак де Вил с меко галско обаяние, — вие не сте никак костелива. Напротив — имате чудесно тяло.
	— _Merci, monsieur_ — отвърна моментално тя и добави леко на сносен френски — но, моля ви, нека засега да оставим формите на тялото ми и да обсъдим формата на тази сделка. Най-добре е да не смесваме двете неща, не мислите ли?
	Отново тишина. Линбар Струан предложи кафе.
	— Не, благодаря, господин Струан — отвърна Кейси, опитвайки се да се съобразява с обичаите им и да не се обръща към тях на малки имена. — Може ли да съсредоточим вниманието си върху това предложение? Изпратихме ви го миналия месец… Опитала съм се да реша както вашите така и нашите проблеми.
	Отново настъпи тишина. Линбар Струан, тридесет и пет годишен, с много приятна външност, със светлоруса коса и сини очи, в които блещукаше дяволит блясък, продължи да настоява:
	— Сигурна ли сте, че не искате кафе? Или, може би, чай?
	— Не, благодаря. Значи приемате нашето предложение без забележки?
	Филип Чен се изкашля и каза:
	— По принцип сме единодушни в желанието си да работим съвместно с „Пар-Кон“ в няколко области. Самите заглавия в споразумението го показват. А що се отнася до фабриките за полиуретан…
	Тя изслуша неговите обобщения, след което още веднъж се опита да бъде по-конкретна, което беше и целта на срещата. Но вървеше ужасно трудно и тя усещаше силното им смущение и недоволство. „Това са най-неприятните моменти, които някога съм изживявала. Може би причината е в това, че са англичани, а аз никога не съм си имала работа с англичани.“
	— Има ли нещо конкретно, което искате да изясним? — попита тя. — Ако има нещо, което не разбирате…
	Гавалан рече:
	— Разбираме много добре. Представяте ни изчисления, които не са балансирани. Ние финансираме строежа на фабриките, а вие доставяте машините. Но изплащането им ще продължи три години, което ще обърка всички приходи и ще означава липса на печалба за най-малко пет години.
	— Казаха ми, че обичаят в Хонконг е разходите по строежа да се възвръщат изцяло за три години — отговори тя също толкова остро, щастлива, че най-после са я предизвикали. — Ние просто ви предлагаме да се съобразим с вашия обичай. Ако искате пет или десет години, ще ги имате, при условие, че същото се отнася и за сградата.
	— Вие не плащате за машините — вземате ги на лизинг, а месечната вноска за смесеното дружество е висока.
	— Какъв е днес основният лихвен процент на вашата банка, господин Гавалан?
	Те се посъветваха, а след това й казаха. Тя поработи няколко секунди с елката си.
	— Ако приемете нашето предложение, при днешния процент ще спестявате по 17 000 хонконгски долара седмично от всяка машина, от което, за периода, за който става въпрос… — още една бърза сметка — общите ви печалби ще надхвърлят с 32 процента максимума, на който можете да се надявате. А тук говорим за милиони долари.
	Те я гледаха мълчаливо.
	Ендрю Гавалан проведе кръстосан разпит за изчисленията, но тя не се поколеба нито за миг. Неодобрението към нея нарасна още повече.
	Тишина.
	Бе сигурна, че са объркани от нейните изчисления. „Какво още трябва да кажа, за да ги убедя? — мислеше си тя с растяща тревога. — «Струан» ще направят куп пари, ако си размърдат задниците, ние ще направим състояние и най-после ще получа своите твърди пари. Само пяната ще направи «Струан» богати, а «Пар-Кон» ще получава чисто около 80 000 щатски долара месечно през следващите десет години. А Линк каза, че може и аз да получа нещо.“
	— Колко искаш? — беше я попитал той, преди да тръгнат от Щатите.
	— Петдесет и един процента — бе отвърнала смеейки се. — Щом ме питаш.
	— Три процента.
	— Моля те, Линк, искам си твърдите пари.
	— Ако успееш да свършиш цялата работа, получаваш правото да закупиш 100 000 акции на „Пар-Кон“ на цена с четири долара по-ниска от пазарната.
	— Готово. Но аз искам и компанията за пяната — бе казала тя, притаявайки дъх. — Започнах тази работа и я искам. 51 процента. За мен.
	— Срещу какво?
	— „Струан“.
	— Става.
	Кейси чакаше, външно спокойна. Когато прецени, че моментът е подходящ, тя каза невинно:
	— В такъв случай, да смятам ли, че сме се разбрали и че нашето предложение се приема без възражения? С вас сме квит. Какво по-хубаво от това?
	— Аз все още твърдя, че вие не осигурявате 50 процента от средствата за смесеното предприятие — отвърна остро Ендрю Гавалан. — Вземате машините и материалите на лизинг, което значи, че рискувате по-малко от нас.
	— Но ние го правим по данъчни съображения и за да намалим размера на преките разноски, господа. Отделяме пари за финансиране на оборота си. Фактът, че получаваме амортизационна отстъпка и различни други отстъпки, няма отношение към въпроса. — И дори още по-невинно, зареждайки капана добави: — Ние финансираме в Щатите, където познаваме добре обстановката. Вие финансирате в Хонконг, където сте експертите.


	Куилън Горнт се извърна от прозореца на своя кабинет.
	— Пак повтарям, можем да ви предложим по-изгодни условия от тези на „Струан“, господин Бартлет. Независимо за какво става въпрос.
	— Ще се борите за всеки долар?
	— За всеки долар. — Англичанинът направи няколко крачки, седна зад бюрото си и отново се вгледа в Бартлет. Намираха се на последния етаж на „Ротуел-Горнт билдинг“, която също гледаше към „Конаут роуд“ и морския бряг. Горнт бе здрав мъж, с грубо лице и брада, малко под метър и осемдесет, със сивееща коса, гъсти вежди и кафяви очи. — Не е тайна, че нашите компании си съперничат много сериозно, но мога да ви уверя, че ние можем да ви направим по-добри предложения и да се справим по-добре. В състояние съм да уредя нашата част от финансирането до края на седмицата. Бихме могли да установим взаимноизгодно сътрудничество, вие и аз. Предлагам ви да направим смесена компания, съобразена със законите на Хонконг — тук данъците са наистина съвсем приемливи — 15 процента от спечеленото в Хонконг, а останалото без никакви данъци в цял свят. — Горнт се усмихна. — По-добре отколкото в САЩ.
	— Много по-добре — каза Бартлет. Той седеше във висок кожен стол. — Много, много по-добре.
	— Това ли е причината за интереса ви към Хонконг?
	— Една от причините.
	— А какви са останалите?
	— Тук все още няма американска организация с размерите на моята, а би трябвало. Живеем във века на Пасифика. Но вие може да имате полза от идването ни. Имаме много възможности, каквито вие нямате и владеем голяма част от американския пазар. От друга страна „Ротуел-Горнт“, както и „Струан“, имат възможностите, които ни липсват, и владеете голяма част от азиатските пазари.
	— Как можем да установим стабилни връзки?
	— Първо трябва да разбера какво преследват „Струан“. Започнах преговори с тях и не обичам да се отказвам по средата.
	— Веднага мога да ви кажа какво преследват: своята печалба, а всички останали да вървят по дяволите. — Усмивката на Горнт бе сурова.
	— Сделката, която обсъждахме, ми се струва съвсем честна.
	— Няма по-добри от тях, когато става въпрос за това да изглеждат честни и да приемат равно участие, а след това да продават на своя глава, предпочитайки да оберат каймака от печалбите и на всичкото отгоре да задържат контрола в свои ръце.
	— С нас това няма да им се удаде.
	— Правят го вече почти век и половина. Понаучили са някои номера.
	— Както и вие.
	— Разбира се. Но „Струан“ са много различни от нас. Ние притежаваме разни неща и компании, а те са по процентите. Държат малко повече от 5 процента в повечето от филиалите си и въпреки това продължават да упражняват пълен контрол чрез специални акции, даващи право на глас или чрез клаузи в устава на дружеството, които правят техния тай-пан, тай-пан на филиала с изключително право за вземане на решения.
	— Това изглежда много умно.
	— Така е. И те са умни. Но ние сме по-добри и по-откровени, а нашите контакти и влиянието ни в Китай и по бреговете на целия Тихи океан, с изключение на Съединените щати и Канада са по-многобройни от техните и с всеки ден нарастват.
	— Защо?
	— Защото нашата компания е създадена в Шанхай — най-големият град в Азия, — където сме най-силни. „Струан“ винаги са съсредоточавали усилията си в Хонконг, който доскоро беше едва ли не глуха провинция.
	— Но с Шанхай вече е свършено, откакто комунистите откъснаха страната от света през 49-а. Сега през Шанхай не минава никаква международна търговия — всичко минава през Кантон.
	— Да. Но шанхайците са били онези, които са напускали Китай и са дошли на юг, пренасяйки парите, ума и куража си и които са направили от Хонконг това, което представлява днес и което ще бъде утре: настоящата и бъдещата столица на целия Тихи океан.
	— Повече от Сингапур?
	— Разбира се.
	— А от Манила?
	— Разбира се.
	— А Токио?
	— Той винаги ще бъде само на японците. — Очите на Горнт блеснаха, а лицето му се покри с бръчици. — Хонконг е най-великият град в Азия, господин Бартлет. Независимо от това кой го управлява, рано или късно той ще управлява Азия… Естествено говоря за търговията, финансите, корабоплаването и големия бизнес.
	— А какво ще стане с комунистически Китай?
	— Смятаме, че КНР — както наричаме Китайската Народна Република — има полза от Хонконг. Ние сме контролираната „отворена врата“ за тях. Хонконг и „Ротуел-Горнт“ представляват бъдещето.
	— Защо?
	— Защото откакто Шанхай е индустриалният и бизнес център на Китай, шанхайците са най-предприемчивите хора в Китай и те диктуват темпото. А сега най-способните от тях са тук. Скоро ще разберете каква е разликата между кантонезците и шанхайците. Шанхайците са предприемачите, индустриалците, посредниците и онези, които правят международен бизнес. Няма текстилен или корабен магнат или индустриалец, който да не е шанхаец. Кантонезците се занимават със семеен бизнес, господин Бартлет. Те са самци, докато шанхайците разбират от съдружие, от съвместна дейност и най-вече от банково дело и финанси. — Горнт запали нова цигара. — Ето в това е нашата сила, затова сме по-добри от „Струан“ и затова рано или късно ще бъдем номер едно.
	Линк Бартлет разглеждаше внимателно човекът, който седеше срещу него. От досието, което бе изготвила Кейси, знаеше, че Горнт е роден в британско семейство в Шанхай, че е на четиридесет и осем, вдовец, с две големи деца и че от 42-а до 45-а е служил като капитан в австралийската пехота в Тихия океан. Знаеше също, че ръководи много успешно „Ротуел-Горнт“ като частно феодално владение, което бе поел от баща си преди осем години.
	Бартлет се намести в дълбокия кожен стол:
	— След като със „Струан“ сте съперници и сте толкова сигурен, че все някой ден ще бъдете номер едно, защо чакате? Защо не ги превземете още сега?
	Горнт го наблюдаваше, а насеченото му лице не трепваше.
	— Няма нещо на този свят, което да желая по-силно. Но все още не мога. Преди три години бях съвсем близо до целта — те надцениха собствените си възможности, джосът на предишния тай-пан му бе изневерил.
	— Джос?
	— Това е китайска дума, която означава късмет, съдба, но е малко по-силна. — Горнт го гледаше замислено. — Тук хората са много суеверни. Джосът е много важно нещо, както избирането на подходящия момент. Джосът на Аластър Струан му изневери или се обърна. Миналата година беше катастрофална за него и тогава, отчаян, той предаде властта в ръцете на Йан Дънрос. Бяха почти разорени. Започна масова разпродажба на акциите им. Взех да купувам, но Дънрос се измъкна от тази ситуация и стабилизира пазара.
	— Как?
	— Да кажем, че упражни голямо незаконно въздействие върху някои банкови кръгове. — Горнт си припомни с хладен гняв как внезапно Хавъргил, противно на всички техни лични, тайни споразумения, не се бе противопоставил на искането на Струан за огромен, срочен заем, който бе дал на Дънрос време да възстанови компанията.
	Горнт помнеше заслепяващата ярост, която го бе обзела, когато се обади на Хавъргил.
	— Защо, по дяволите, направи това? — бе попитал той. — Сто милиона извънреден кредит? Ти спаси кожата им! Бяха ни паднали в ръчичките. Защо?
	Хавъргил му каза, че Дънрос е събрал достатъчно гласове в управителния съвет и е упражнил огромен натиск лично върху него. „Нищо не можех да направя…“
	„Да — помисли си Горнт, гледайки американеца. — Тогава загубих, но мисля, че ти си златният детонатор на бомбата, която ще взриви «Струан» и ще ги изчисти завинаги от лицето на Азия.“
	— Този път Дънрос стигна до ръба на пропастта, господин Бартлет. Той си създаде неумолими врагове. Но сега сме еднакво силни. Така да се каже мъртва точка. Те не могат да ни превземат и ние тях — също.
	— Освен ако допуснат грешка.
	— Или ние допуснем грешка. — По-възрастният мъж направи колелце от цигарения дим и се загледа в него. Най-после той отново погледна към Бартлет. — Рано или късно ще спечелим. Времето в Азия тече малко по-различно от времето в Щатите.
	— Така казват всички.
	— Не вярвате ли?
	— Знам само, че законите за оцеляване важат и тук, и там, и където и да било. Само силата им се променя.
	Горнт наблюдаваше дима от цигарата, който се виеше към тавана. Кабинетът му бе голям, със стари, захабени от употреба кожени столове. По стените висяха чудесни картини, а въздухът бе изпълнен с уханието на кожа и хубави пури. Столът на Горнт бе от стар дъб, с дърворезба, а седалката и високата облегалка бяха тапицирани с плюш. Изглеждаше здрав, функционален и солиден. „Също както и мъжът, който седи на него“ — помисли Бартлет.
	— Ние можем да предложим по-добри условия от „Струан“, а и времето работи за нас, и тук, и там, и където и да било — каза Горнт.
	Бартлет се засмя.
	Горнт също се усмихна, но Линк забеляза, че очите му не се промениха.
	— Поогледайте се из Хонконг, господин Бартлет. Поразпитайте за нас и за тях. И след това решете сам.
	— Да, ще го направя.
	— Разбрах, че самолетът ви е задържан.
	— Така е. Ченгетата от летището откриха на борда някакво оръжие.
	— Чух. Любопитно. Е, ако имате нужда от помощ за освобождаването му, може би ще мога да направя нещо.
	— Можете да ми помогнете веднага, като ми кажете кой и защо го е направил.
	— Нямам представа… но мога да се обзаложа, че някой в „Струан“ знае.
	— Защо?
	— Знаели са съвсем точно вашите планове.
	— Вие също.
	— Да, но това няма нищо общо с нас.
	— Кой знаеше за тази наша среща, господин Горнт?
	— Вие и аз. Както се разбрахме. Оттук не е изтекла информация, господин Бартлет. След частната ни среща в Ню Йорк миналата година съм се свързвал с вас само по телефона — няма дори телекс за потвърждение. И вярвам във вашата предпазливост, дискретност и в това, че водите разговорите лично. На четири очи. Но кой от вашите хора знае за нашите… нашите общи интереси?
	— Никой, освен мен.
	— Дори и вашият финансов и административен вицепрезидент? — попита Горнт, явно изненадан.
	— Да, сър. Кога разбрахте, че Кейси е жена?
	— В Ню Йорк. Е, господин Бартлет, едва ли сте предполагали, че е възможно да обмисляме съвместна дейност с вас, без да проверим вашите акредитиви, както и тези на главните ви сътрудници.
	— Добре. Така ще спестим време.
	— Странно е, че сте поставил жена на такъв ключов пост.
	— Тя е моята и дясна, и лява ръка и освен това е най-добрият директор, който имам.
	— Тогава защо не сте я уведомили за срещата ни?
	— Един от най-важните закони на оцеляването е да си запазваш правото на избор.
	— В смисъл?
	— В смисъл, че не управлявам бизнеса си чрез някакъв колективен орган. Освен това обичам импровизациите и запазвам някои от действията си в тайна. — Бартлет се замисли за момент, а после добави: — това не е липса на доверие. Всъщност по този начин я улеснявам. Ако някой в „Струан“ разбере и я попита защо се срещам с вас, учудването й ще бъде непресторено.
	След кратка пауза Горнт каза:
	— Рядкост е да срещнеш човек, на когото да можеш да се довериш. Голяма рядкост.
	— За какво могат да послужат тези M14 и тези гранати в Хонконг и защо са използвали моя самолет?
	— Не знам, но ще направя всичко възможно да разбера. — Горнт загаси цигарата си. Пепелникът беше порцеланов, на династията Сунг. — Познавате ли Цу-ян?
	— Срещал съм го два-три пъти. Защо?
	— Много свестен човек, въпреки че е директор в „Струан“.
	— Шанхаец ли е?
	— Да. Един от най-добрите — Горнт вдигна очи и го погледна сурово. — Възможно е да имате и допълнителна изгода от сделката с нас, господин Бартлет. Дочух, че в момента „Струан“ са доста затруднени — Дънрос залага много на своя флот и по-конкретно на двата супер тежки товарни кораба, които е поръчал в Япония. Първата вноска трябва да бъде изплатена след около една седмица. Освен това усилено се носят слухове, че ще се опита да сложи ръка върху „Ейжън пропъртис“. Чувал сте за тях, нали?
	— Голяма компания, която се занимава със земи и недвижими имоти из цял Хонконг.
	— Да. Най-голямата — по-голяма дори и от неговата К. И.
	— „Каулуун инвестмънтс“ част от „Струан“ ли е? Мислех, че са отделна компания.
	— Те са, поне така изглежда. Но Дънрос е тай-пан на К. И. — те винаги имат един и същ тай-пан.
	— Винаги ли?
	— Винаги. Включено е в клаузите на техните договори. Но Йан надхвърля дори и собствените си права. „Ноубъл хаус“ съвсем скоро може да рухне. В момента той има големи затруднения с наличните средства.
	Бартлет помисли малко, а след това попита:
	— Защо не се съюзите с друга компания, например „Ейжън пропъртис“, за да превземете „Струан“? В Щатите, ако се стремях към компания, която не мога да превзема сам, щях да направя точно това.
	— Това ли искате да направите и тук, господин Бартлет? — веднага попита Горнт, преструвайки се на много изненадан. — Да „превземете“ „Струан“?
	— Възможно е.
	Преди да отговори, Горнт внимателно се вгледа в тавана.
	— Да, но ще ви бъде необходим съдружник. Вероятно бихте могли да го направите заедно с „Ейжън пропъртис“, но лично аз се съмнявам. На тай-пана, Джейсън Плъм, не му стиска. Имате нужда от нас. Само ние имаме прозорливостта, силата, знанията и желанието да го направим. Но въпреки това, ще трябва да рискувате страшно много пари. В брой.
	— Колко?
	Горнт искрено се засмя:
	— Ще помисля по този въпрос. Първо трябва да ми кажете доколко са сериозни намеренията ви.
	— И ако са сериозни, ще искате ли да се включите?
	Горнт го изгледа също толкова спокойно:
	— Първо трябва да бъда сигурен, съвсем сигурен, във вашите намерения. Не е тайна, че ненавиждам „Струан“ по принцип и конкретно Йан Дънрос и искам да бъдат унищожени. Така че вече знаете крайната ми цел. А аз не знам вашата. Все още.
	— Да речем, че сме в състояние да превземем „Струан“. Струва ли си?
	— О, да, господин Бартлет. Да… да, струва си — каза той приветливо, а после за пореден път гласът му стана леден. — Но все пак искам да знам доколко сериозни са вашите намерения.
	— Ще ви кажа, след като се срещна с Дънрос.
	— Имате ли намерение да го наведете на същата мисъл — че заедно можете да погълнете „Ротуел-Горнт“?
	— Целта на идването ми тук е да направя „Пар-Кон“ международна компания, господин Горнт. Може би инвестициите ни ще достигнат до 30 милиона долара, включващи широк спектър от стоки, фабрики и складове. Доскоро не бях чувал за „Струан“, нито за „Ротуел-Горнт“. Нито за вашето съперничество.
	— Добре, господин Бартлет, да спрем дотук. Каквото и да направите ще ни бъде интересно. Да. Ще бъде интересно да видим дали можете да държите нож.
	Бартлет го погледна учудено.
	— Стара готварска приказка в Китай. Готвите ли?
	— Не.
	— Това е едно от хобитата ми. Китайците казват, че е важно да знаеш как да хванеш един нож и че не можеш да си служиш с него, ако не го държиш както трябва. Защото, ако не знаеш, ще се порежеш. Не е ли така?
	Бартлет се усмихна:
	— Да държиш нож, така ли? Ще запомня това. Не, не мога да готвя. Така и не успях да се науча. Кейси също въобще не може да готви.
	— Китайците казват, че има три изкуства, в които никоя цивилизация не може да се мери с тяхната — литературата, рисуването с четка и готвенето. Склонен съм да се съглася. Обичате ли хубавата храна?
	— Най-хубавата храна, която някога съм ял, беше в един ресторант близо до Рим, на виа Фламиния, „Казале“.
	— Значи поне в това отношение си приличаме, господин Бартлет. „Казале“ е един от любимите ми ресторанти.
	— Кейси ме заведе там. Никога няма да го забравя.
	Горнт се усмихна.
	— Надявам се, че няма да откажете да вечеряме заедно, докато сте тук. Аз също мога да ви предложа матричиана и то не по-лоша от онази, която сте яли — рецептата е съвсем същата.
	— С удоволствие.
	— Обичам да пия бирата си с макарони. Леденостудена американска бира направо от кутията.
	След кратка пауза Горнт попита:
	— Колко време ще останете в Хонконг?
	— Колкото трябва — отвърна Бартлет, без да се замисли.
	— Добре. В такъв случай да се уговорим за някой ден през следващата седмица? Вторник или сряда?
	— По-добре във вторник, благодаря. Може ли да доведа Кейси?
	— Разбира се — а после добави с равен глас, — надявам се, че дотогава ще бъдете наясно с желанията си.
	Бартлет се засмя:
	— А дотогава вие ще разберете дали мога да държа нож.
	— Може би. Но не забравяйте едно, господин Бартлет. Ако изобщо обединим усилията си срещу „Струан“, ако веднъж започнем заедно битката, едва ли ще има начин някой от нас да се оттегли, без да понесе тежки загуби. Много тежки загуби. Трябва да съм съвсем сигурен. Все пак вие винаги можете да се оттеглите в Щатите, макар и с поражения, за да подготвите нов удар. Но ние оставаме тук. Така че рискът, който поемаме, не може да се сравни с вашия.
	— Но и това, което ще спечелим, няма да може да се сравнява. Вие ще постигнете нещо безценно, което за мен не струва пукнат грош. Ще станете „Ноубъл хаус“.
	— Да — каза Горнт премигвайки. Той се наведе напред, за да си вземе нова цигара, а зад бюрото левият му крак натисна един скрит бутон на пода. — Да оставим всичко за втор…
	И интеркомът щракна:
	— Извинете, господин Горнт, желаете ли да отложа съвещанието на управителния съвет? — попита секретарката му.
	— Не — каза Горнт, — да изчакат.
	— Да, сър. Госпожица Рамос е тук. Можете ли да й отделите няколко минути?
	Горнт се престори на изненадан:
	— Един момент — Той погледна към Бартлет. — Приключихме ли?
	— Да — Бартлет веднага се изправи. — Твърдо във вторник. А дотогава нека оставим нещата да се избистрят. — Той тръгна към вратата, но Горнт го спря.
	— Един момент, господин Бартлет — после каза в интеркома: — Кажете й да влезе. — Той изключи уредбата и се изправи. — Радвам се, че проведохме този разговор.
	Вратата се отвори и в кабинета влезе момиче. Беше двадесет и пет годишна и зашеметяваща, с къса черна коса и маслинени очи. Очевидно бе евроазиатка, облечена небрежно с плътно прилепнали, избелени американски джинси и риза.
	— Здравей, Куилън — каза тя с лек американски акцент, а усмивката й като че ли затопли стаята. — Извинете, че ви прекъсвам, но току-що се върнах от Банкок и исках просто да се обадя.
	— Радвам се, че го правиш, Орланда. — Горнт се усмихна към Бартлет, който бе втренчил поглед в нея. — Това е Линк Бартлет от Америка. Орланда Рамос.
	— Здравейте — каза Бартлет.
	— Здрасти… а, Линк Бартлет? Американският милионер оръжейник? — каза тя и се засмя.
	— Какво?
	— О, не гледайте така стреснато, господин Бартлет. Всички вече знаят — Хонконг е просто едно село.
	— Кажете ми сериозно — откъде научихте?
	— Прочетох го в сутрешния вестник.
	— Не е възможно! Та това стана едва в 5:30 сутринта.
	— Пишеше го във _„Фай Пао“_ — експресът — в колонката за новините от последния момент, в девет часа. Това е китайски вестник, а китайците знаят всичко, което става тук. Не се притеснявайте, английските вестници ще го публикуват едва в следобедните си издания, но не се изненадвайте, ако привечер журналистите чакат пред вратата ви.
	— Благодаря.
	„Последното нещо, което искам, е проклетата преса да тръгне по петите ми“ — помисли си кисело Бартлет.
	— Не се безпокойте, няма да ви моля за интервю, въпреки че съм независима журналистка и работя за китайската преса. Наистина съм много дискретна — каза тя. — Нали, Куилън?
	— Абсолютно. Гарантирам за това — каза Горнт. — На Орланда може да се разчита изцяло.
	— Разбира се, ако ми предложите да взема интервю от вас, ще приема. Утре?
	— Ще помисля по този въпрос.
	— Обещавам, да ви представя в най-благоприятна светлина!
	— Китайците наистина ли знаят всичко, което става тук?
	— Разбира се — каза тя, без да се замисли. — Но _quai loh_, чужденците, не четат китайските вестници, с изключение на шепа стари китайски вълци… като Куилън.
	— И Специалното разузнаване, Специалният отдел, както и цялата полиция — рече Горнт.
	— И Йан Дънрос — добави тя, докосвайки зъбите си с връхчето на езика.
	— Толкова ли е хитър? — попита Бартлет.
	— О, да. В жилите му тече кръвта на Дявола Струан.
	— Не разбирам.
	— Ще разберете, ако останете малко по-дълго тук.
	Бартлет се замисли върху това и се намръщи:
	— И вие ли знаехте за оръжието, господин Горнт?
	— Само това, че полицията е заловила контрабандно оръжие на борда на „частния самолет на американския милионер, който кацна снощи.“ Тази сутрин го пишеше в китайския вестник, който обикновено чета. _„Синг пао“_. — Усмивката на Горнт бе язвителна. — Това е _„Таймс“_ на кантонезки. И там го пишеше в колонката за горещите новини. Но, за разлика от Орланда, аз съм изненадан от факта, че журналистите от английската преса още не са ви пипнали. Тук в Хонконг те са много усърдни. По-усърдни, отколкото ги изкарва Орланда.
	Бартлет долови парфюма й, но продължи да настоява:
	— Изненадан съм, че не ми казахте, когато аз споменах, господин Горнт.
	— А трябваше ли? Какво общо има оръжието с плановете ни за бъдещо сътрудничество? — Горнт се изкиска. — Ако се случи най-лошото, Орланда и аз ще ви посещаваме в затвора.
	Тя се засмя:
	— Да, наистина.
	— Много ви благодаря! — отново парфюмът й. Бартлет остави настрана оръжието и насочи вниманието си към нея. — Рамос — това е испанско име, нали?
	— Португалско. От Макао. Баща ми работеше за „Ротуел-Горнт“. Майка ми е шанхайка. Израснала съм в Шанхай, а през 49-а заминах за Щатите, където прекарах няколко години — завърших гимназия в Сан Франциско.
	— Така ли? Лос Анжелос е моят роден град — завършил съм гимназия в Долината.
	— Влюбена съм в Калифорния — каза тя. — Какво ще кажете за Хонконг?
	— Току-що пристигнах — захили се Бартлет. — И изглежда пристигнах с гръм.
	Тя се засмя. Прекрасни бели зъби.
	— Нямам нищо против Хонконг, но при условие, че човек има възможност всеки месец да се маха за малко. Трябва през някой уикенд да отидете до Макао — той е старинен, много красив и е само на четиридесет мили оттук, а фериботите са доста удобни. Много е различен от Хонконг. — Тя се обърна отново към Горнт. — Още веднъж се извинявам, че ви прекъснах, Куилън, просто исках да се обадя. — Тя тръгна към вратата.
	— Не, ние приключихме… точно си тръгвах — прекъсна я Бартлет. — Още веднъж ви благодаря, господин Горнт. Ще се видим във вторник, ако не и по-рано… Надявам се да ви видя отново, госпожице Рамос.
	— Ще ми бъде приятно. Ето визитната ми картичка — в случай че решите да ми подарите това интервю. Гарантирам ви една хубава статия. — Тя подаде ръката си, той я докосна и почувства топлината й.
	Горнт го изпрати до вратата, затвори я след него, върна се до бюрото си и взе цигара. Тя драсна клечка кибрит и запали цигарата му. След това седна на стола, на който до преди малко бе седял Бартлет.
	— Приятен човек — каза тя.
	— Да. Но е американец, наивен е и е едно много самонадеяно копеле, на което може би ще трябва да му се посмачка малко фасона.
	— Това ли искаш да направя?
	— Може би. Прочете ли досието му?
	— Да. Много е интересно — Орланда се усмихна.
	— Не бива да искаш пари от него — каза Горнт рязко.
	— Айейа, Куилън, за толкова тъпа ли ме мислиш? — очите й заблестяха.
	— Добре.
	— Защо му е да прави контрабанда с оръжие в Хонконг?
	— Наистина защо, мила моя? Може би някой просто, го е използвал.
	— Сигурно това е отговорът. Ако имах неговите пари, никога нямаше да направя такава глупост.
	— Да — каза Горнт.
	— А, хареса ли ти номера с независимата журналистка? Мисля, че го направих много добре.
	— Не го подценявай. Той не е глупак. Наистина е много хитър. Много. — Той й разказа за „Казале“. — Прекалено голямо съвпадение. Сигурно и той има досие за мен. И то подробно. Малко хора знаят, че харесвам това място.
	— Може би и аз фигурирам в него.
	— Вероятно. Внимавай да не те разкрие. Имам предвид свободната журналистика.
	— О, я стига, Куилън. Кой от тай-пановете, освен теб и Дънрос чете китайски вестници? А дори и ти не можеш да ги четеш всичките. Публикувала съм разни дреболии… като „специален кореспондент“. Ако ми даде интервю, мога да го напиша. Не се притеснявай. — Тя премести пепелника по-близо до него. — Добре мина, нали? С Бартлет?
	— Идеално. Сбъркала си си професията. Трябваше да работиш в киното.
	— В такъв случай говори за мен с твоя приятел, моля те. Моля те, Куилън, скъпи. Чарли Уанг е най-големият продуцент в Хонконг и ти е много задължен. Прави толкова много филми, че… искам да ми даде само една възможност… може да стана звезда! Моля те!
	— Защо не? — каза сухо той. — Но мисля, че не си негов тип.
	— Мога да се променя. Не се ли държах с Бартлет точно както искаше? Не съм ли облечена в американски стил?
	— Да, наистина си. — Горнт я погледна, а след това каза нежно: — Ти би могла да бъдеш идеална за него. Дори си мислех, че може би ще се получи нещо по-трайно от една любовна история…
	Тя съсредоточи цялото си внимание.
	— Двамата с него бихте могли да станете едно цяло — идеална китайска загадка. Ти си добродушна, на подходяща възраст, красива, умна, страхотна в леглото, много съобразителна и имаш достатъчно американска шлифовка, за да го накараш да се чувства добре. — Горнт изпусна малко цигарен дим и добави — и от всички жени, които познавам, ти си единствената, която може да му завърти главата. Да, вие двамата сигурно ще си подхождате идеално… той ще бъде отлична партия за теб, а ти значително ще разнообразиш живота му. Нали?
	— О, да, ще го направя. — Тя се усмихна, след това се намръщи. — А жената, която е довел със себе си? Отседнали са заедно в един апартамент. Чух, че била великолепна. Каква е тя, Куилън?
	Горнт едва-едва се усмихна:
	— Моите шпиони казаха, че не спят заедно, въпреки че са повече от приятели.
	Лицето й помръкна.
	— Не е обратен, нали?
	Горнт се разсмя. Искрен, звучен смях.
	— Не бих ти причинил такова нещо, Орланда! Не, сигурен съм, че не е. Просто отношенията му с Кейси са по-странни.
	— Какви?
	Горнт сви рамене. След малко тя каза:
	— Какво да правя с нея?
	— Ако Кейси Чолок се изпречи на пътя ти, просто я махни оттам. С нокти и зъби — както ти можеш.
	— Ти си… Понякога изобщо не те харесвам.
	— Ние сме реалисти — и ти, и аз. Нали? — каза го с много равен тон.
	Тя усети злобата. Моментално стана от стола, наведе се през бюрото и го целуна с лекота.
	— Ти си дявол. Това е за едно време.
	Ръката му се плъзна към гърдите й и той въздъхна, припомняйки си и наслаждавайки се на топлината, която се излъчваше през тънкия плат.
	— Преживяхме чудесни мигове, нали?
	Стана негова любовница на седемнадесетгодишна възраст. Беше й първият, прекара с нея почти пет години и може би щеше да продължи, но в негово отсъствие тя бе отишла с един младок в Макао. Той научи за това и сложи край на тази връзка. Отведнъж. Въпреки, че по това време вече имаха дъщеря на една година.
	— Орланда — й каза той, когато го молеше за прошка, — няма за какво да ти прощавам. Десетки пъти съм ти казвал, че младостта има нужда от младост и че някой ден… Избърши сълзите си и се омъжи за това момче, а аз ще ти дам зестра и благословията си… — И през цялото време, докато тя хленчеше, бе останал твърд. — Ще бъдем приятели и аз ще се грижа за теб, когато имаш нужда от това…
	На следващия ден насочи енергията на своя скрит гняв към младока — англичанин, дребен служител в „Ейжън пропъртис“ — и само за един месец успя да го съсипе.
	— Въпрос на престиж — й бе казал спокойно.
	— Зная. Разбирам, но… какво ще правя сега? Утре си заминава за Англия и иска да отида с него и да се оженим, но аз не мога. Той няма нито пари, нито работа, нито бъдеще…
	— Избърши сълзите си и иди на пазар.
	— Какво?
	— Това е подарък. — Горнт й даде първокласен билет за отиване и връщане до Лондон в същия самолет, в който младокът пътуваше в туристическа класа. И хиляда английски лири в съвсем нови банкноти от по десет. — Купи си много красиви дрехи и иди на театър. Имаш резервации за единадесет дни — само надпиши билета и резервацията ти за връщане е потвърдена. Така че се забавлявай и се върни свежа и весела!
	— О, благодаря ти, Куилън скъпи, благодаря ти… Толкова съжалявам. Прощаваш ли ми?
	— Няма за какво. Но само ако му проговориш или се срещнеш насаме е него… никога вече не разчитай на моето приятелство.
	През сълзи, тя го обсипа с благодарности, като се проклинаше за глупостта си и молеше боговете да стоварят гнева си върху онзи, който я беше предал. На следващия ден младокът се бе опитал да я заговори — на летището, в самолета, в Лондон — но тя му каза да върви по дяволите. Вече знаеше къде е златната й рибка. В деня, в който тя замина от Лондон, той се самоуби.
	Когато Горнт научи това, запали скъпа пура и я заведе на вечеря в ресторанта на последния етаж на „Виктория енд Албърт“ — огромни свещници, фин лен и прекрасно сребро.
	След като изпи своя Наполеон, а тя изяде ментовия си крем, той я отпрати, сама, в апартамента, за който все още плащаше. Поръча си още един коняк и остана, наблюдавайки светлините на пристанището и планината Пийк, усещайки триумфа на отмъщението, величието на живота, с възстановено самочувствие.
	— _Айейа_, преживяхме прекрасни мигове — отново каза Горнт, като все още я желаеше, въпреки че не беше лягал с нея от момента, в който научи за Макао.
	— Куилън… — започна тя, ръката му възпламеняваше и нея.
	— Не.
	Блуждаещият й поглед се насочи към вътрешната врата.
	— Моля те. От три години не съм имала никого…
	— Благодаря ти, но не — хвана я за ръцете — твърдо, но с нежност — и я отдели от себе си. — Вече сме изживели най-хубавото — каза той с маниера на познавач. — Нека не го разваляме.
	Тя седна на ръба на бюрото, гледайки го мрачно.
	— Ти винаги печелиш, нали?
	— В деня, в който станеш любовница на Бартлет, ще ти направя подарък — каза той спокойно. — Ако те заведе в Макао и останеш три дни с него, така че всички да ви видят, ще ти подаря нов Ягуар. Ако ти предложи брак, ще получиш апартамента и всичко, което се намира в него, а също и къща в Калифорния като сватбен подарък.
	Дъхът й секна, а след това се усмихна тържествуващо:
	— Модел XK-E, черен. Куилън, това е фантастично! — В следващия момент щастието й се изпари. — Какво чак толкова има в него? Защо е толкова важен за теб?
	Той само я изгледа втренчено.
	— Извинявай, извинявай, не трябваше да задавам този въпрос. — Тя взе замислено една цигара, запали я, наведе се към него и му я подаде.
	— Благодаря — погледът му падна върху извивката на гърдите й. Той й се наслаждаваше и в същото време бе малко натъжен от факта, че тази красота е толкова преходна. — А между другото, не бих искал Бартлет да научи за нашата уговорка.
	— Аз също. — Тя въздъхна и насила се усмихна. После стана и сви рамене. — _Айейа_, така или иначе връзката ни нямаше да издържи дълго. Със или без Макао. Ти щеше да се промениш — в един момент щеше да ти омръзне — с всички мъже е така.
	Тя поправи грима и ризата си, изпрати му въздушна целувка и си тръгна. Той се загледа в затворената врата, после се усмихна и смачка в пепелника цигарата, която му бе дала без дори веднъж да дръпне от нея, защото не искаше да се докосва до отпечатъка от устните й. Запали нова и тихо си затананика.
	„Отлично — мислеше си радостно, — сега ще видим, господин Скапан Наперен Самонадеян Янки Бартлет, ще видим как ще се справите с този нож. Макарони и бира естествено!“
	После Горнт долови във въздуха лекия дъх на парфюма й, който го запрати отново назад към спомените за моментите, прекарани с нея в леглото. „Когато бе млада — напомни си той. — Слава Богу тук няма данък за младостта и красотата, човек може да я получи само с едно телефонно обаждане или стодоларова банкнота.“
	Взе телефона й набра, щастлив, че Орланда бе повече китайка, отколкото европейка. Китайците са толкова практични хора.
	Сигналът бе прекъснат и той чу отривистия глас на Хавъргил.
	— Да?
	— Пол, Куилън се обажда. Как е?
	— Здравей, Куилън. Естествено вече знаеш, че през ноември Джонджон поема ръководството на банката?
	— Да. Много жалко.
	— По дяволите. Мислех, че ще бъда одобрен, а вместо това управителният съвет избра Джонджон. От снощи е вече официално. В дъното на всичко отново е Дънрос и проклетите акции, които имат. Как мина срещата?
	— Нашият американец лапна въдицата, точно както ти казах, че ще стане. — Горнт дръпна силно от цигарата и се опита да не издава вълнението си. — Какво ще кажеш за една малка специална акция, преди да се пенсионираш?
	— Какво си намислил?
	— Напускаш в края на ноември, нали?
	— Да. След двадесет и три годишна служба. Няма да съжалявам особено.
	„Аз също — помисли със задоволство Горнт. — Не си в крак с времето и си адски консервативен. Единственото ти качество е, че мразиш Дънрос.“
	— Значи още почти четири месеца. Имаме на разположение достатъчно време. Ти, аз и нашият американски приятел.
	— Какво си си наумил?
	— Помниш ли един от хипотетичните планове, които разигравах? Наричах го „конкуренция“.
	Хавъргил се замисли за момент.
	— Беше за това как да се превземе или отстрани противникова банка, нали? Защо?
	— Да речем, че някой е поизтупал праха от този план, направил е няколко промени и го е пуснал в ход… преди два дни. Да речем, че някой е знаел, че Дънрос и останалите ще гласуват за твоето отстраняване и е поискал да отмъсти. „Конкуренция“ ще свърши чудесна работа.
	— Не разбирам защо. Какъв е смисълът да се атакува?
	— Е, но да речем, че някой е променил целта, Пол.
	— Към кого?
	— Ще се отбия при теб в три часа и ще ти обясня.
	— Към кого е насочен?
	— Ричард. — Ричард Куанг контролираше „Хо-Пак бенк“, една от най-големите измежду многото китайски банки в Хонконг.
	— Мили Боже! Но това е… — Настъпи дълга пауза. — Куилън, наистина ли си започнал „конкуренция“… пуснал си го в ход?
	— Да. И никой друг, освен теб и мен не знае това.
	— Но по какъв начин това ще се обърне срещу Дънрос?
	— По-късно ще ти обясня. Йан в състояние ли е да покрие задълженията си за корабите?
	Настъпи пауза, която Горнт отбеляза.
	— Да.
	— Да, но какво?
	— Но съм сигурен, че ще се справи.
	— Какви други проблеми има Дънрос?
	— Съжалявам, но това няма да е етично.
	— Разбира се — отвърна с тих глас Горнт, — ще ти поставя въпроса другояче. Да кажем, че лодката им е леко наклонена. А?
	Настъпи още по-дълга пауза.
	— В подходящ момент и мъничка вълна може да ги потопи, както и всяка друга компания. Дори и твоята.
	— Но не и „Виктория бенк“.
	— О, не.
	— Добре. Ще се видим в три. — Горнт затвори телефона и отново избърса потта от челото си. Възбудата му беше огромна. Той загаси цигарата си, направи една бърза сметка й след това отново набра. — Чарлс, обажда се Куилън. Зает ли си?
	— Не. С какво мога да ти бъда полезен?
	— Искам баланса. — „Баланс“ бе таен сигнал за адвоката, означаващ, че той трябва да телефонира на осем подставени лица, които да купят или продадат на борсата акции вместо Горнт — тайно, за да не може да се проследи пътят им до него. Всички дялове й всички пари щяха да минат единствено през ръцете на адвоката, така че нито подставените лица, нито брокерите да знаят от чие име се правят тези операции.
	— Ще направя баланс. Какъв тип, Куилън?
	— Искам да продам на късо. — Продажба на късо означаваше, че продава акции, които не притежава, надявайки се, че цената им ще падне. След това, ако преди да ги купи отново — в Хонконг този период беше максимум две седмици — акциите наистина са паднали, той щеше да прибере разликата. Разбира се, ако предположенията му се окажеха неверни и цената на акциите се вдигнеше, той трябваше да плати разликата.
	— Какви акции и колко?
	— Сто хиляди на „Хо-Пак“…
	— Боже мили…
	— … още толкова от същите утре веднага щом отворят борсата и още двеста хиляди през деня. Тогава ще ти дам по-нататъшни указания.
	Настъпи тишина — мъжът отсреща бе зашеметен:
	— Нали каза „Хо-Пак“?
	— Да.
	— Ще ни трябва време, за да успеем да заемем всички тези акции. Боже Господи, Куилън, четиристотин хиляди?
	— Щом свършиш, намери още сто хиляди. Кръгло половин милион.
	— Но… но „Хо-Пак“ е една от най-стабилните на борсата. Не са падали от години.
	— Да.
	— Какво си научил?
	— Слухове — каза Горнт важно, ликувайки вътрешно. — Какво ще кажеш за един ранен обед в клуба?
	— Ще дойда.
	Горнт затвори, а след това набра още един частен номер.
	— Да?
	— Аз съм — каза предпазливо Горнт. — Сам ли си?
	— Да. Е?
	— На срещата американецът предложи внезапно нападение.
	— _Айейа!_ И?
	— Пол също е в играта — каза той, преувеличавайки без затруднение. — В абсолютна тайна, разбира се. Току-що говорих с него.
	— Тогава и аз се включвам. При условие, че получа контрол над корабите на „Струан“, управлението над имотите им в Хонконг и 40 процента от земите им в Тайланд и Сингапур.
	— Ти се шегуваш!
	— Никоя цена не е прекалено висока за тяхното унищожаване. Нали, приятелю?
	Горнт слушаше изискания, подигравателен смях на Джейсън Плъм и го ненавиждаше, заради него.
	— Ти го мразиш също толкова колкото и аз — каза Горнт.
	— Е, но ще имаш нужда от мен и от специалните ми приятели. Дори и с помощта на Пол ти и твоят янки няма да успеете без мен и моята помощ.
	— Ако не беше така, щях ли да разговарям с теб?
	— Слушай, не забравяй, че не искам нищо от дяла на американеца.
	Гласът на Горнт остана спокоен:
	— В каква връзка ми го казваш?
	— Познавам те. О, да, познавам те, приятелю.
	— И сега ли?
	— Да. Ти няма да се задоволиш само с унищожаването на нашия „приятел“, а ще искаш всичко.
	— Мислиш ли, че този път ще го направя?
	— Да. От много отдавна искаш дял от американския пазар.
	— А ти?
	— Не. Ние знаем къде се пече хлябът ни. Задоволяваме се с това да следваме другите. Доволни сме от Азия. Не искаме да бъдем първи, в каквото и да е.
	— Да.
	— Значи се разбрахме?
	— Не — каза Горнт.
	— Ще се откажа напълно от корабите, но в замяна ще взема „Каулуун инвестмънтс“ — компанията на Йан, управлението на Кай Так, 40 процента от земите им в Тайланд и Сингапур и ще се съглася на 25 процента от „Пар-Кон“ плюс три места в управителния съвет.
	— Майната ти!
	— Офертата е валидна до понеделник.
	— Кой понеделник?
	— Следващият понеделник.
	— _Дю не ло мо_ на всичките ти понеделници!
	— И на твоите! Ще ти направя едно последно предложение. „Каулуун инвестмънтс“ и управлението на „Кай Так“ — изцяло, 35 процента от земите им в Тайланд и Сингапур, 10 процента от пая на твоя янки заедно с три места в управителния съвет.
	— Това ли е всичко?
	— Да. Повтарям, офертата е валидна до следващия понеделник. И не си мисли, че ще можеш да ни лапнеш по време на акцията.
	— Да не си полудял?
	— Не.
	Отново мекият, злобен смях. „До понеделник… следващия понеделник. Имаш достатъчно време, за да вземеш решение.“
	— Ще се видим ли довечера на тържеството на Йан? — попита Горнт леко.
	— Да не си откачил! Не бих отишъл дори и… Боже Господи, Куилън, наистина ли смяташ да приемеш поканата? Лично?
	— Нямах намерение, но сега мисля, че ще го направя. Не бих искал да пропусна може би последното тържество на последния тай-пан на „Струан“…


>	7

#	12:01 часа

	В залата за заседания на управителния съвет нещата все още вървяха зле за Кейси. Не се хващаха на нито една от нейните уловки. Тревогата й нарасна и докато чакаше, изведнъж усети прилив на непреодолим страх.
	Филип Чен драскаше на лист хартия, Линбар прелистваше безцелно някакви документи, а Жак де Вил я гледаше замислено. Ендрю Гавалан приключи със записването на последните проценти, които им бе предложила, въздъхна и вдигна очи към нея.
	— Явно това трябва да стане чрез съвместно финансиране — каза той с остър тон. Напрежението в стаята стана невероятно, а на Кейси й бе трудно да потисне радостта си, когато той добави: — Каква сума е готова да вложи „Пар-Кон“ общо в сделката?
	— Мисля, че осемнадесет милиона щатски долара ще стигнат за тази година — отвърна тя и с удоволствие забеляза, че те едва се сдържаха да не ахнат. Официално чистата печалба на „Струан“ за миналата година бе почти двадесет и осем милиона, затова тя и Бартлет бяха преценили, че офертата им трябва да бъде близо до тази цифра.
	— Като начало им предложи двайсет милиона — й бе казал Линк. — Ако ги убедиш за двайсет и пет, ще бъде върхът. Много е важно финансирането да е съвместно, но предложението трябва да излезе от тях.
	— Но погледни годишния им баланс, Линк. Не може да се разбере със сигурност, каква е всъщност печалбата им. Отклонението от тази цифра може да е десет милиона, а може и повече. Не знаем колко са силни в действителност… или колко слаби. Погледни това: „14,7 милиона задържани от филиали.“ Какви филиали, къде и защо? Ето още нещо: „7.4 милиона прехвърлени…“
	— Какво от това, Кейси? В такъв случай вместо двайсет и пет ще станат трийсет. Предложението ни остава в сила.
	— Да, но счетоводните им процедури са… Боже Господи, Линк, ако бяхме направили и една стотна от това в Щатите, данъчните власти щяха да ни пипнат на минутата и щяхме да прекараме следващите петдесет години в затвора.
	— Това обаче не противоречи на _техните_ закони, което е и основната причина за идването ни в Хонконг:
	— Двадесет милиона е прекалено много за новаци.
	— Оставям нещата в твоите ръце, Кейси. Само не забравяй, че в Хонконг трябва да действаме според правилата на Хонконг — всичко, което позволява законът. Искам да се включа в тяхната игра.
	— Защо? Само не казвай „заради проклетото ми удоволствие“.
	Линк се бе изсмял:
	— Добре тогава за _твоето_ проклето удоволствие. Просто направи сделката със Струан!
	Въздухът в помещението бе станал още по-влажен. Много й се искаше да извади една кърпичка, но остана неподвижна — искаше те да са първи — симулирайки спокойствие.
	Гавалан наруши тишината:
	— Кога господин Бартлет може да потвърди предложението за осемнадесет милиона… в случай че приемем?
	— Потвърдено е — отговори, без да обръща внимание на обидата. — За тази сделка имам пълномощия до двайсет милиона, без да съгласувам с Линк или с управителния му съвет — каза тя, като съзнателно им даде възможност за маневри. После невинно добави: — Значи всичко е уредено? Добре. — Тя започна да прибира нещата си. — Следващото, което…
	— Един момент — нервно я прекъсна Гавалан, — аз… осемнадесет е… При всички положения трябва да представим договора на тай-пана.
	— О — каза тя с престорена изненада, — мислех, че водим преговори като равни и че вие, господа, имате пълномощията, които имам и аз. Може би в бъдеще ще трябва да разговарям направо с тай-пана.
	Ендрю Гавалан се изчерви:
	— Тай-панът взема окончателните решения. По всеки въпрос.
	— Много се радвам, че го научавам, господин Гавалан. Аз вземам окончателните решения до двадесет милиона. — Тя им се усмихна широко. — Добре, представете го на вашия тай-пан. А между другото, ще определим ли някакъв срок за отговор?
	Отново тишина.
	— Какво предлагате? — попита Гавалан с усещането, че е поставен натясно.
	— Възможно най-краткия. Не знам с каква скорост работите.
	Филип Чен каза:
	— Да подготвим отговора, за днес следобед, какво ще кажеш Ендрю?
	— Да, добра идея.
	— Това ме устройва напълно — каза Кейси. „Свърших си работата — мислеше си тя. — Ще уредя двадесет милиона, при положение че можеха да бъдат тридесет, а те са мъже, очакват много, освен това са пълнолетни и мислят, че съм мухла. Но сега ще си получа твърдите пари. Господи, ти, който си на небесата, нека тази сделка да успее, защото тогава ще бъда свободна завинаги. Свободна за какво? Няма значение.“ Неусетно тя продължи разговора:
	— Ще обсъдим ли подробностите, отнасящи се до начините за получаването на тези осемнадесет милиона и…
	— Осемнадесет милиона едва ли ще бъдат достатъчни — прекъсна я Филип Чен, като излъга без усилие. — Ще има какви ли не допълнителни разходи…
	В прекрасен дипломатичен стил Кейси започна да спори с тях и ги остави да я убедят за двадесет милиона, а после с явно нежелание каза:
	— Вие, господа, сте изключителни бизнесмени. Добре, двадесет милиона. — Тя забеляза тайните им усмивки и вътрешно се изсмя.
	— Добре — съгласи се Гавалан много доволен.
	— А сега — каза тя с желанието да задържи напрежението, — каква искате да бъде структурата на нашето смесено предприятие? Разбира се, това е въпрос, който само вашият тай-пан… извинете, въпрос, който само _тай-панът_ може да реши — поправи се тя с точната доза скромност.
	Гавалан я наблюдаваше с раздразнение и му се искаше тя да е мъж. „Тогава щях да мога да кажа да ти го начукам, иди се изсери в шапката си и щяхме заедно да се засмеем, защото знаеш, както и аз знам, че човек винаги трябва да попита тай-пана. Независимо дали е Дънрос или Бартлет, или управителен съвет, или жена ти. Да. И ако беше мъж, нямаше да я има тази проклета сексуалност, на която тук не й е мястото. Господи, ако беше някоя дърта крава, може би щеше да е по-друго, но, мамка му, парче като теб? Какво, по дяволите, става с американките? Защо не си стоят там, където им е мястото, доволни от това, в което са най-силни? Глупачка! Глупачка за това, че отстъпи толкова бързо за финансирането и още повече за това, че ни даде два милиона в повече, когато може би десет щяха да бъдат достатъчни. За Бога, трябваше да бъдеш по-търпелива и щеше да направиш много по-изгодна сделка! Това ви е лошото на вас американците — липсва ви финес, липсва ви търпение, липсва ви стил и не разбирате изкуството да водиш преговори. А ти, скъпа госпожице, ти си прекалено нетърпелива, за да успееш. Затова вече знам как да ти играя.“
	Той погледна към Линбар, който тайно наблюдаваше Кейси и чакаше някой от другите трима да продължи. „Когато аз стана тай-пан — мислеше сурово Гавалан — ще те унищожа, малки Линбар, или ще те унищожа, или ще направя от тебе човек. Трябва малко сам да се поблъскаш, за да започнеш да мислиш със собствената си глава, да разчиташ само на себе си, а не на името си или на наследството, което имаш. Да, трябва да работиш много повече, за да поохладнее твоята мъжественост — колкото по-скоро отново се ожениш, толкова по-добре.“
	Той прехвърли погледа си върху Жак де Вил, който му се усмихна. „Ех, Жак — помисли без злоба, — ти си моят основен противник. Държиш се както обикновено: малко говориш, всичко виждаш, много мислиш — груб, твърд и подъл, ако трябва. Но какво ли се върти в главата ти за тази сделка? Какво предвижда твоят опитен, парижки мозък на юрист? Но тя те засече за шегата ти за нейното тяло, а? И аз искам да легна с нея — мислеше разсеяно той, защото знаеше, че Линбар и Жак вече бяха взели това решение. — Естествено — кой би се отказал? А ти, Филип Чен? О, не. Ти не си такъв човек. Ти обичаш доста по-младички и по по-странни начини, ако има нещо вярно в слуховете, които се носят, а? — Той отново погледна към Кейси. Долавяше нейното нетърпение. — Не ми приличаш на лесбийка — помисли със сподавен стон. — Това ли е другото тя слабо място? Господи, би било ужасно жалко!“
	— Смесеното предприятие трябва да се подчинява на хонконгските закони — каза той.
	— Да, разбира се. Има…
	— Симс, Даусън и Дик могат да ни помогнат в това отношение. Ще уговоря среща с тях за утре или вдругиден.
	— Няма нужда, господин Гавалан. Вече разполагам с техните начални предложения — разбира се, хипотетични и поверителни — просто в случай, че решим да сключим сделката.
	— Какво? — Те зяпнаха от учудване, когато тя извади пет екземпляра от съкратен договор и даде по един на всеки.
	— Разбрах, че те са вашите юридически съветници — каза тя с усмивка — и накарах моите хора да поразпитат. Казаха ми, че са най-добрите и затова се обърнахме към тях. Помолих ги да обмислят предполагаемите нужди на нашето смесено предприятие — във ваш и в наш интерес. Има ли някакъв проблем?
	— Не — каза Гавалан, който побесня от факта, че собствената им фирма не ги беше уведомила за поръчката на „Пар-Кон“. Той започна да преглежда документите.
	„_Дю не ло мо_ на тази Кейси с всичките й проклети имена, каквито и да са те — мислеше си Филип Чен, вбесен от унижението. — Дано завинаги пресъхне златоносното ти изворче и да остане само пясък, с твоите гадни маниери и твоите мръсни навици! Бог да ни пази от американки. _Айейа_, скъпо ще ми плати Линкълн Бартлет задето ни натресе това… това същество, зарече се той. — Как смее! — И все пак мозъкът му пресмяташе зашеметяващата сделка, която им се предлагаше. — Това означава поне сто милиона щатски долара през следващите няколко години, което ще осигури на «Ноубъл хаус» така нужната й стабилност. О, прекрасен ден — ликуваше той. — И съвместно финансиране на всеки долар! Невероятно! Каква глупост — да ни даде всичко това толкова бързо, без най-малка отстъпка от наша страна. Глупост, но какво друго може да се очаква от една глупава жена? _Айейа_, всички страни от крайбрежието ще започнат да гълтат като топъл хляб полиуретанните продукти, които сме в състояние да произведем — за опаковки, за настилки и изолация. Една фабрика тук, една в Тайван, една в Сингапур, една в Куала Лумпур и накрая една, за начало, в Джакарта. Ще спечелим десетки милиони, десетки милиони. А колкото до компанията за лизинг на компютри, не мога да разбера, защо тези глупаци ни предлагат такса с десет процента по-ниска, отколкото е в каталога на IBM, като се изключи комисионната ни от 7,5 процента. С малко пазарлък щяхме с радост да се съгласим и на пет процента. До следващата седмица мога да продам три в Сингапур, една тук, една в Куала Лумпур и една на онзи морски пират в Индонезия. А колкото до Китай… Колкото до Китай… О, богове — големи, по-малки и съвсем малки, помогнете ми, за да успее тази сделка и ще ви даря нов храм, дори катедрала в Тай-пинг Шан, обеща той с огромна жар. Ако Китай отмени някои забрани, или поне малко ги смекчи, ще можем да изнасяме торове за оризищата в провинция Куантунг, а по-късно и за цял Китай. През следващите дванадесет години тази сделка ще ни донесе стотици милиони долари — американски, а не хонконгски!“
	Тези мисли смекчиха значително гнева му.
	— Мисля, че тези предложения — могат да бъдат добра основа за по-нататъшни разговори — каза той, когато приключи с четенето. — Нали, Ендрю?
	— Да. — Гавалан остави документа на масата. — Следобед ще им се обадя. Кога ще бъде удобно за господин Бартлет… и за вас, разбира се… да уговорим срещата?
	— За днес следобед — колкото по-скоро, толкова по-добре — или когато и да е утре, но Линк няма да дойде. Аз се занимавам с подробностите, това ми е работата — отсече Кейси. — Той определя политиката и ще подпише окончателните документи, след като съм ги одобрила. Това са функциите на главнокомандващия, нали? — и тя се усмихна широко.
	— А не може ли да уредим този въпрос още сега и да не мислим повече за него?
	Гавалан погледна часовника си. „Почти време за обяд — слава Богу.“
	— Жак, какви са ангажиментите ти за утре?
	— Предпочитам да е сутринта.
	— Джон също — каза Филип Чен. Гавалан вдигна телефона и набра.
	— Мери? Обади се на Даусън и уреди среща утре в единадесет за господин де Вил, господин Джон Чен и госпожица Кейси. В техния офис. — Той затвори телефона. — Жак и Джон Чен се занимават с всички корпоративни въпроси. Джон се е специализирал по американската част, а Жак е експертът. Ще изпратя кола, за да ви вземе от хотела — в 10:30.
	— Благодаря, но не е необходимо да си създавате излишни затруднения.
	— Както искате — отвърна вежливо той. — Мисля, че моментът е подходящ, за обедна почивка.
	— Имаме още четвърт час — каза Кейси. — Ще започнем ли обсъждането на начините за финансирането? А ако желаете, можем да поръчаме да ни донесат сандвичи, за да не прекъсваме работата.
	Те я изгледаха с ужас. „Да не прекъсваме работата?“
	— Защо не? Това е стар американски обичай.
	— Слава Богу, обичаят тук не е такъв — каза Гавалан.
	— Да — отсече Филип Чен.
	Имаше чувството, че неодобрението им я затисна като похлупак, но това не я трогна. „Вървете на майната си — помисли си тя с раздразнение. След това направи усилие да преодолее яда си. — Слушай, идиотко такава, не позволявай на тези копелета да ти се налагат!“ Усмихна се мило:
	— Ако желаете да направим почивката сега, нямам нищо против.
	— Добре — каза веднага Гавалан и останалите въздъхнаха с облекчение. — Обикновено отиваме на обяд в 12:40. Може би преди това ще искате да се поосвежите.
	— Да, благодаря — каза тя, тъй като знаеше, че искат да излезе от стаята, за да могат да обсъдят — първо нея, а после сделката. „По-добре щеше да бъде, ако го направеха в обратен ред — помисли си тя, — но няма да стане. Ще бъде както винаги: ще се обзалагат за това кой пръв ще легне с нея. Но никой няма да успее, защото не искам нито един от тях, поне засега, независимо от това колко са привлекателни. Тези мъже са като всички останали, с които съм имала работа — не искат любов, а само секс. С изключение на Линк. Не мисли за Линк и за това колко много го обичаш и за това колко скапани бяха тези години. Скапани и прекрасни. Не забравяй своето обещание. Няма да мисля за Линк, нито за любов. Не и до рождения ми ден, до който остават деветдесет и осем дни. На деветдесет и осмия ден завършва седмата година и с помощта на моя любим дотогава ще имам своите твърди пари и наистина ще му бъда равна, и, ако е рекъл Господ, ще притежаваме «Ноубъл хаус». Това ли ще е сватбеният ми подарък за него? Или пък неговият за мен? Или подарък на раздяла?“
	— Къде е дамската тоалетна? — попита тя и стана от стола. Линбар Струан й отвори вратата, затвори я след нея, а след това се ухили:
	— Залагам хиляда, че няма да успееш, Жак.
	— Хиляда отгоре — каза Гавалан. — И още десет, че ти няма да успееш, Линбар.
	— Готово — отвърна Линбар. — Но при условие, че тя остане тук поне един месец.
	— Забавяш темпото, а приятелю? — рече Гавалан, а после се обърна към Жак. — Е?
	Французинът се усмихна:
	— Двадесет, че ти, Ендрю няма да напъхаш такава дама в леглото си. А колкото до теб — горкият млад Линбар — обзалагам се петдесет срещу състезателния ти кон за същото.
	— За Бога, аз си харесвам кобилата. Ноубъл Стар има големи шансове да спечели. Тя е най-добрата от всичките ни коне.
	— Петдесет.
	— Сто и чак тогава ще разговаряме.
	— Няма кон, за който бих дал толкова много — усмихна се Жак на Филип Чен. — Какво ще кажеш, Филип?
	Филип Чен се изправи:
	— Мисля да си ида у дома за обед и да оставя жребците насаме с техните сънища. И все пак, интересно защо всички се обзалагате за това, че останалите няма да успеят, а не за това кой ще успее. — Те отново се засмяха.
	— Глупаво беше от нейна страна да ни даде допълнителните два милиона, а? — каза Гавалан.
	— Сделката е фантастична — продължи Линбар Струан. — Господи, чичо Филип, фантастична е!
	— Като задника й — каза де Вил с авторитета на познавач. — А, Филип?
	Филип Чен кимна добродушно и излезе.


	В тоалетната Кейси се огледа ужасена. Беше чисто, но миришеше на стара канализация и една върху друга бяха натрупани кофи, някои от които пълни с вода. Подът бе облицован с плочки, но мръсен и мокър. „Чувала съм, че англичаните не си падат по хигиената — мислеше си тя с отвращение, — но тук, в «Ноубъл хаус»? Удивително!“
	Влезе в една от кабинките. Подът бе влажен и хлъзгав. След като свърши, натисна ръчката за водата, но нищо не се случи. Опита още два-три пъти, но резултат нямаше. С раздразнение отключи вратата, отиде до мивката, завъртя кранчетата, но вода не потече.
	„Какво става тук? Сигурна съм, че тези копелета нарочно ме изпратиха в тази тоалетна!“
	Имаше чисти хавлиени кърпи, затова тя изля непохватно една кофа вода в мивката, като разля малко на пода, изми си ръцете и след това ги избърса, бясна, че си бе намокрила обувките. Изведнъж се сети нещо, взе втора кофа и я изля в тоалетната. После употреби още една, за да си измие отново ръцете. Когато излезе, се чувстваше много мръсна.
	„Сигурно някъде е прекъсната проклетата водопроводна тръба, а водопроводчикът ще дойде едва утре. Проклети да са всички водопроводи! Успокой се — каза си — ще започнеш да правиш грешки.“
	Коридорът беше постлан с изящен китайски копринен килим, а по стените висяха картини на клипери и китайски пейзажи. Докато се приближаваше, чу глухи гласове, идващи от залата и смях — онзи смях, който обикновено е предизвикан от мръсен виц или нецензурна фраза. Бе сигурна, че в момента, в който отвори вратата, доброто настроение и приятелската атмосфера ще изчезнат и отново ще настъпи неловката тишина.
	Отвори и всички се изправиха.
	— Неприятности с водопроводната мрежа ли имате? — попита тя, като се опитваше да потисне гнева си.
	— Не, мисля, че не — каза учудено Гавалан.
	— Ами няма никаква вода. Не знаехте ли?
	— Разбира се, че няма… О! — той спря. — Вие сте отседнали във „Виктория енд Албърт“ и затова… Никой ли не ви е казал за недостига на вода?
	Всички започнаха да говорят едновременно, но гласът на Гавалан се издигна над останалите.
	— „Виктория енд Албърт“ си има собствено водно снабдяване, както и още два-три хотела, но за всички останали вода има по четири часа на всеки четири дни. И през ум не ми е минало, че не знаете. Съжалявам.
	— И как се справяте? _На всеки четири дни?_
	— Да. Четири часа — от шест до осем сутрин и от пет до седем вечер. Ужасно и неприятно, защото естествено това означава, да се запасяваме за четири дни. С кофи или във ваната, кой както може. Останали са съвсем малко пълни кофи — утре ще имаме вода. О, Боже, нали имаше вода за вас?
	— Да, но… Искате да кажете, че водата е спряна централно? Навсякъде? — попита тя недоверчиво.
	— Да — търпеливо отвърна Гавалан. — С изключение на тези четири часа, всеки четвърти ден. Но във „Виктория енд Албърт“ няма да имате проблеми. Тъй като се намира на самия бряг, неговите резервоари могат да бъдат зареждани всеки ден от лихтери — разбира се, срещу заплащане.
	— И не можете дори да се изкъпете?
	Линбар Струан се засмя:
	— Всички стават доста отблъскващи след три дни в жегата, но поне сме заедно в тази клоака. Все пак е полезно, преди да влезеш да се увериш, че има кофа вода.
	— Нямах представа, че е така — каза, ужасена от факта, че бе употребила _три_ кофи.
	— Резервоарите ни са празни — обясни Гавалан… — Тази година почти нямаше валежи, а и миналата бе суха. Адски досадно, но това е положението. Нищо не може да се направи. Джос.
	— А откъде тогава се снабдявате с вода?
	Те я изгледаха с безизразни погледи.
	— От Китай, разбира се. Чрез водопроводи през границата до Новите територии или чрез танкери от реката Пърл. Съвсем скоро по споразумение с Пекин правителството нае десет танкера, които отиват нагоре по течението на Пърл. Те носят десет милиона галона вода дневно. Това ще струва на правителството над двадесет и пет милиона само за тази година.
	— Това за всички ли се отнася? Четири часа на всеки четири дни?
	— Дори и в Грейт хаус използват кофи. — Гавалан отново сви рамене. — Но тай-панът има една къща на Шек-О, със собствен кладенец. Щом ни покани всички се юрваме нататък, за да свалим мръсотията.
	Тя пак се сети за трите кофи, които бе използвала. „Господи, — дали това не беше всичката вода? Не си спомням да остана нещо.“
	— Изглежда има още какво да науча — каза тя.
	„Да — помислиха си те. — Да, адски много“.


	— Тай-пан?
	— Да, Клаудия? — каза Дънрос в интеркома.
	— Срещата с Кейси бе току-що прекъсната за обяд. Господарят Ендрю е на четвърта линия. Господарят Линбар се качва към кабинета ви.
	— Кажи му да дойде следобед. Нещо ново за Цу-ян?
	— Не, сър. Самолетът е кацнал навреме — в 8:40. Няма го в офиса му в Тайпей. Нито в апартамента. Ще продължа да го търся, разбира се. Изглежда, че тази сутрин господарят Бартлет е бил в „Ротуел-Горнт“ и е разговарял на четири очи с господин Горнт.
	— Сигурна ли си? — попита той и стомахът му се сви.
	— Да, съвсем.
	„Копеле — помисли си Дънрос. — Дали Бартлет е искал да разбера?“
	— Благодаря — каза той, като за момент остави настрана този въпрос, но бе много щастлив, че го научава. — В събота ще получиш хиляда долара, заложени, на който кон пожелаеш.
	— О, благодаря ви, тай-пан.
	— Продължавай да работиш, Клаудия! — той натисна бутон номер четири. — Да, Ендрю? Как върви сделката?
	Гавалан му каза най-важното.
	— Двадесет милиона в брой? — не можа да повярва той.
	— В чудесни, красиви щатски долари! — Дънрос усещаше как сияе от другата страна на телефона. — А когато попитах кога Бартлет ще потвърди сделката, онази малка мръсница има наглостта да каже „О, вече е потвърдена — за тази сделка съм упълномощена да отпусна до двадесет милиона, без да питам нито него, нито когото и да било.“ Мислиш ли, че това е възможно?
	— Не знам. — Дънрос усети как коленете му омекнаха. — Бартлет трябва да пристигне всеки момент. Ще го попитам.
	— Ей, тай-пан, ако това наистина стане…
	Но Дънрос почти не слушаше излиянията на Гавалан, който бе изпаднал в екстаз. „Предложението е невероятно — повтаряше си той. — Прекалено е хубаво. Къде е грешката? Къде е грешката?“
	Откакто бе станал тай-пан, непрекъснато му се бе налагало да лавира, да лъже, да ласкае, дори да заплашва — Хавъргил в банката още в началото — много повече отколкото бе очаквал, за да преодолее бедствията, които бе наследил. И природните и политическите. А те като че ли се изсипваха върху света. Дори превръщането на компанията в акционерна не му бе донесло капиталите и времето, на които се бе надявал, защото депресия от световен мащаб бе направила пазарите на пух и прах. А през август миналата година бе връхлетял тайфунът Уанда, оставяйки след себе си опустошение — стотици загинали, хиляди без покрив, петстотин рибарски лодки потопени, двадесет кораба потънали, един от техните три хилядатонни кораби захвърлен на брега, гигантският им недовършен кей разрушен и цялата им строителна програма разсипана за шест месеца напред. В края на Карибската криза — и нова депресия. Тази пролет де Гол бе упражнил правото си на вето за влизането на Англия в Общия пазар — и нова депресия. Китай и Русия в конфликт — и нова депресия…
	„А сега почти съм пипнал двадесет милиона щатски долара, но мисля, че по някакъв начин сме замесени в контрабанда с оръжие. Цу-ян явно е в играта, а Джон Чен е Бог знае къде!“
	— О, всемогъщи Боже! — каза той гневно.
	— Какво? — Гавалан спря, изумен, по средата на изречението. — Какво има?
	— О, нищо… нищо, Ендрю — рече той. — Не е свързано с теб. Кажи ми нещо за нея. Що за птица е?
	— Много добра в сметките, бърза и самоуверена, но нетърпелива. Освен това е най-хубавото парче, което съм виждал от години насам. И като че ли с най-хубавите цици в целия град. — Гавалан му разказа за облозите. — Мисля, че Линбар е в най-изгодно положение.
	— Смятам да уволня Фостър и да изпратя Линбар в Сидни за шест месеца. Искам да оправи нещата там.
	— Добра идея — засмя се Гавалан. — Това ще сложи край на неговите истории, въпреки че съм чувал, че в Австралия жените били много услужливи.
	— Мислиш ли, че тази сделка ще мине?
	— Да. Филип изпадна в еуфория. Но е много гадно да преговаряш с жена, говоря сериозно. Мислиш ли, че бихме могли да я прескочим и да разговаряме направо с Бартлет?
	— Не. В писмата си пишеше съвсем категорично, че К. С. Чолок е човекът, който ще води преговорите.
	— Е, добре… значи ще си държим на думата и на всичко останало! Какво да направим за „Ноубъл хаус“?
	— Откри ли слабото й място?
	— Нетърпелива е. Иска да бъде „вътре“ в нещата — да бъде едно от момчетата. Бих казал, че ахилесовата й пета е огромното желание да бъде приета в мъжките среди.
	— В това няма нищо лошо — като Свещения Граал. Срещата с Даусън е уговорена за утре в единадесет, нали?
	— Да.
	— Накарай Даусън да я отложи. Кажи му да измисли някакво извинение и да я прехвърли за сряда по обед.
	— Добра идея — да я държим в напрежение, а?
	— Кажи на Жак, че аз лично ще отида на тази среща.
	— Да, тай-пан. А нещо за Джон Чен? Искаш ли да присъства и той?
	След кратка пауза Дънрос каза:
	— Да. Видя ли го?
	— Не. Би трябвало да дойде на обяда. Да го потърся ли?
	— Не. Къде е Филип?
	— Отиде си вкъщи. Ще се върне в два и половина.
	— Слушай… — Интеркомът иззвъня. — Един момент, Ендрю. — Той натисна бутона. — Да, Клаудия?
	— Извинете, че ви прекъсвам, тай-пан, но успях да се свържа с господин Джен в Тайпей. На втора линия е. А господин Бартлет току-що пристигна долу.
	— Пусни го да влезе, веднага щом приключа разговора с Джен. — Той включи отново четвърта линия. — Ендрю, може да закъснея няколко минути. Поеми домакинството за аперитива и въобще началото. Лично ще доведа Бартлет.
	— Добре.
	Дънрос превключи на втора линия.
	— _Цау ан_ — каза той на мандарински диалект. — Как си? — беше доволен, че разговаря с чичото на Уей-уей, генерал Джен Танг-уа, заместник-шеф на нелегалната тайна полиция Куоминтанг в Хонконг.
	— _Шей-шей_ — и продължи на английски — какво става, тай-пан?
	— Мислех, че сигурно знаеш… — Дънрос му разказа накратко за оръжието, за Бартлет и за това, че се е намесила полицията, но не и за Цу-ян, нито за Джон Чен.
	— _Айейа!_ Това наистина е много любопитно. И си сигурен, че не е работа на Бартлет?
	— Да. По всичко личи, че няма причина. Никаква. Би било глупаво да използва собствения си самолет. А Бартлет не е глупав — каза Дънрос. — Кой би могъл да има нужда от такъв тип оръжие тук?
	Настъпи тишина.
	— Криминални типове.
	— Триади ли?
	— Не всички триади са престъпници.
	— Да — рече Дънрос.
	— Ще видя какво мога да разбера. Сигурен съм, че няма нищо общо с нас, Йан. Остава ли уговорката ни за неделя?
	— Да.
	— Хубаво. Ще се опитам да науча нещо по въпроса. По едно питие в шест вечерта?
	— А може ли в осем? Виждал ли си Цу-ян?
	— Мисля, че не би трябвало да се появи преди уикенда. Нали той ще е четвъртият в играта ни в понеделник с американеца?
	— Да. Чух, че рано днес е отлетял нанякъде. — Дънрос каза това съвсем простичко.
	— Няма начин да не се обади — да му кажа ли да ти завърти един телефон?
	— Да. Когато реши. Не е нещо важно. Ще се видим в неделя в осем.
	— Да, и благодаря за информацията. Ако открия нещо, ще се обадя веднага. Чао.
	Дънрос затвори телефона. През лялото време бе слушал много внимателно гласа на Джен, но не чу нищо странно. Къде, по дяволите, е Цу-ян?
	На вратата се почука.
	— Влезте. — Той стана и отиде да посрещне Бартлет. — Здравейте. — Усмихна се и подаде ръка. — Аз съм Йан Дънрос.
	— Линк Бартлет. — Те си стиснаха отривисто ръце. — Подранил ли съм?
	— Идвате точно навреме. Сигурно знаете, че обичам точността. — Дънрос се засмя. — Чух, че срещата е минала добре.
	— Да — отвърна Бартлет, чудейки се дали Дънрос има предвид срещата му с Горнт. — Кейси знае всички факти и цифри, които са й необходими.
	— Моите хора са много впечатлени — казала е, че може сама да потвърди окончателното решение. Така ли е, господин Бартлет?
	— Може да води преговори и да взема решения до двадесет милиона. Защо?
	— Нищо. Просто исках да разбера какви са вашите правила. Моля седнете — имаме още няколко минути. Обядът е от 12:40. Струва ми се, че май сме на път да създадем едно взаимноизгодно предприятие.
	— Надявам се. Може би, веднага след като говоря с Кейси, ще можем да се съюзим?
	Дънрос погледна календара си.
	— Утре в десет. Тук?
	— Нямам нищо против.
	— Пушите ли?
	— Не, благодаря. Отказах ги преди няколко години.
	— Аз също, но все още ми се пуши. — Дънрос се облегна назад. — Преди да отидем на обяд, господин Бартлет, искам да обсъдим някои дреболии. В неделя следобед заминавам за Тайпей, ще се върна във вторник за вечеря и бих искал да дойдете с мен. Искам да ви запозная с двама души по време на един голф мач, който се надявам да ви достави удоволствие. Ще поговорим и ще можете да видите вероятните места за строежа на фабриките. Мисля, че е важно. Уредил съм всичко, но няма да е възможно да вземете със себе си Кейси Чолок.
	Бартлет се намръщи, чудейки се дали вторникът е просто едно съвпадение:
	— Според нареждането на полицейския началник Армстронг, нямам право да напускам Хонконг.
	— Сигурен съм, че това може да се уреди.
	— Значи знаете за оръжието? — каза Бартлет и изруга на ум за това, че се изпусна. Той успя да задържи неподвижен погледа си.
	— О, да. И друг ли ви е досаждал? — попита Дънрос, като го наблюдаваше.
	— Полицията разпита дори Кейси! Самолетът ми е задържан, а аз не знам нищо за никакво оръжие.
	— Няма защо да се тревожите, господин Бартлет. Нашата полиция си върши много добре работата.
	— Не съм разтревожен, а просто раздразнен.
	— Това е разбираемо — каза Дънрос, доволен, че срещата му с Армстронг е била поверителна. Много доволен.
	„Господи — помисли Йан и почувства гадене, — ако Джон Чен и Цу-ян са замесени по някакъв начин в тази история, Бартлет ще бъде наистина много раздразнен — ще загубим сделката, — той ще се хвърли към Горнт и тогава…“
	— Откъде научихте за оръжието?
	— Тази сутрин ни уведомиха от нашия офис на Кай Так.
	— Досега не се е случвало подобно нещо, нали?
	— Да — Дънрос добави непринудено. — Но в контрабандата няма нищо лошо, дори и с оръжие — всъщност и двете са много уважавани професии — другаде ги упражняваме естествено.
	— Къде?
	— Там, където го желае правителството на Нейно Величество — Дънрос се засмя. — Ние тук сме пирати, господин Бартлет, или поне така изглежда отстрани. — Той направи пауза. — При положение, че успея да уредя въпроса с полицията, ще дойдете ли в Тайпей?
	— Кейси е много дискретна — каза Бартлет.
	— Не искам да кажа, че не може да й се има доверие.
	— Просто не е поканена, така ли?
	— Нашите обичаи са малко по-различни от вашите, господин Бартлет. В повечето случаи тя ще бъде много добре приета, но понякога… ще избегнем много неудобни положения, ако не присъства.
	— Кейси не изпада толкова лесно в неудобни положения.
	— Нямах предвид нея. Съжалявам, че съм малко груб, но може би, в крайна сметка, така е по-добре.
	— А ако аз не мота да се „примиря“?
	— Това може би ще означава, че няма да можете да се възползвате от една изключителна възможност, което би било много жалко — особено ако възнамерявате да установите трайни контакти с Азия.
	— Ще помисля по този въпрос.
	— Съжалявам, но трябва да ми отговорите с да или не.
	— Така ли?
	— Да.
	— Тогава вървете по дяволите!
	Дънрос се ухили.
	— Няма. — Между другото: да или не?
	Бартлет избухна в смях:
	— След като поставяте въпроса така, ще дойда в Тайпей.
	— Хубаво. Разбира се, докато ни няма, жена ми ще се погрижи за госпожица Чолок. От това репутацията й няма да пострада.
	— Благодаря ви. Но няма защо да се притеснявате за Кейси. Как ще се справите с Армстронг?
	— Нямам намерение да се _справям_ с него. Просто ще помоля помощник-комисаря да поема отговорността за вашето връщане.
	— Ще ме вземете под своя опека?
	— Да.
	— Откъде сте сигурен, че няма да напусна града? Може наистина да съм пренесъл оръжието.
	Дънрос го наблюдаваше. „Може и да сте. Може и да се опитате да избягате, но аз мога да ви върна обратно — жив или мъртъв — както се казва по филмите. Хонконг и Тайпей са моя територия.“
	— Жив или мъртъв, а?
	— Хипотетично, разбира се.
	— Колко души сте убил през живота си?
	Настроението в кабинета се промени и двамата почувстваха тази промяна много силно.
	„Разговорът още не е навлязъл в опасна територия — помисли си Дънрос, — поне засега“.
	— Дванадесет — отвърна той съвсем спокойно, въпреки че въпросът го бе изненадал. — За дванадесет съм сигурен. По време на войната бях пилот на изтребител. Гърмящи играчки. Свалих два едноместни изтребителя, една Щука, и два бомбардировача Доние 17 с четиричленни екипажи. И четирите самолета изгоряха докато падаха. Това са дванадесетте, за които съм сигурен, господин Бартлет. Разбира се, стреляхме и по влакове, конвои и места, на които бяха струпани много войски. Защо?
	— Чувал съм, че сте бил летец. Мисля, че аз не съм убивал никого. Строях лагери, военни бази в Тихия океан и разни такива работи. Никога не съм стрелял с оръжие.
	— Но обичате да ловувате?
	— Да. През 59-а ходих на сафари в Кения. Убих един слон, един огромен бик куду, а имаше и много стрелба за удоволствие.
	След кратка пауза Дънрос каза:
	— Мисля, че предпочитам да стрелям по самолети, влакове и кораби. По време на война хората не са съществени. Нали?
	— Разбира се, след като веднъж владетелят е изпратил генерала на бойното поле. Това е войната.
	— Чел ли сте „Военното изкуство“ на Сън Цу?
	— Най-хубавата книга за войната, която съм чел — каза Бартлет ентусиазирано. — По-добра от Клаузвиц или Лидъл Харт, въпреки че е написана петстотин години преди Христа.
	— О? — Дънрос се облегна назад, доволен, че са приключили темата, за убийствата.
	— Знаете ли, че книгата на Сън Цу е била издадена на френски през 1872 година? Предполагам, че Наполеон я е имал.
	— Със сигурност е издадена на руски, и Мао винаги е носел със себе си много изпокъсан от употреба екземпляр — каза Дънрос.
	— Чел ли сте я?
	— Баща ми ми я набиваше в главата. Караше ме да я чета в оригинал — буква по буква. А след това ме изпитваше много подробно.
	Една муха започна да се блъска в прозореца изнервящо.
	— Баща ви е искал да станете военен?
	— Не. Сън Цу, както и Макиавели, е писал повече за живота, отколкото за смъртта. Повече за оцеляването, отколкото за войната… — Дънрос погледна към прозореца, после стана, приближи се към него и смачка мухата с овладяна жестокост, която Бартлет възприе като предупредителен сигнал.
	Дънрос се върна на бюрото си:
	— Баща ми смяташе, че трябва да знам как да оцелея и как да се справям с големи групи от хора. Искаше някой ден да стана достоен наследник на поста тай-пан, въпреки че никога не е мислил, че ще успея. — Той се усмихна.
	— И той ли е бил тай-пан?
	— Да. Беше много способен. В началото.
	— Какво стана после?
	Дънрос саркастично се изсмя:
	— Толкова рано ли ще започваме със семейните тайни, господин Бартлет? Ами, накратко, имаше едно доста досадно различие на мнения. В края на краищата той предаде властта на Аластър Струан — моя предшественик.
	— Той жив ли е?
	— Да.
	— Тази ваша британска сдържаност означава ли, че сте му обявили война?
	— Сън Цу е написал съвсем точно отношението си към войната, господин Бартлет. Много лошо е да обявиш война, казва той, освен ако не ти се налага. Цитирам: „Висшето умение на генерала се състои в това да пречупи съпротивата на противника, без да води битки.“
	— И вие го пречупихте.
	— Той сам се оттегли от бойното поле, като умен мъж, какъвто всъщност беше.
	Лицето на Дънрос придоби сурово изражение. Бартлет го наблюдаваше внимателно. И двамата знаеха, че въпреки желанието си, в момента очертаваха бойните линии.
	— Радвам се, че дойдох в Хонконг — каза американецът.
	— Радвам се, че се запознах с вас.
	— Благодаря. Може би някой ден няма да се радвате. Бартлет сви рамене:
	— Може би. А междувременно сме на път да сключим сделка — добра и за вас и за нас. — Той внезапно се ухили, сещайки се за Горнт и за готварския нож. — Да. Радвам се, че дойдох в Хонконг.
	— Имате ли нещо против тази вечер вие и Кейси, да бъдете мои гости? Правя скромно парти, тържество, в осем и половина?
	— В официално облекло ли?
	— Само смокинг — какво ще кажете?
	— Чудесно. Кейси каза, че обичате фраковете и папионките. — В този момент Бартлет забеляза картината на стената: старо платно с маслени бои, изобразяващо красива китайска лодкарка, носеща в ръцете си малко англичанче, а русата му коса бе вързана на опашка. — Това Куанс ли е? Аристотел Куанс?
	— Да, да, негова е — каза Дънрос едва прикривайки учудването си.
	Бартлет се приближи и започна да я разглежда.
	— Това оригиналът ли е?
	— Да. Разбирате от изкуството!
	— Не, но на път за тук Кейси ми разказа за Куанс. Каза, че бил почти като фотограф. Истински историк на миналите времена.
	— Да, да, така е.
	— Ако не ме лъже паметта, това би трябвало да е портрет на Мей-мей Т’Чънг, а момчето е едно от децата й от Дърк Струан, нали?
	Дънрос не каза нищо. Просто наблюдаваше гърба на Бартлет.
	Бартлет се вгледа още по-отблизо:
	— Очите не се виждат добре. Значи момчето е Гордън Чен, бъдещият сър Гордън Чен? — Той се обърна и погледна към Дънрос.
	— Не знам със сигурност, господин Бартлет. Това е една от версиите.
	Бартлет задържа за момент погледа си върху него. Двамата мъже бяха от една категория. Дънрос бе малко по-висок, но Бартлет бе с по-широки рамене. И двамата със сини очи — тези на Дънрос малко зеленикави — леко раздалечени и одухотворени лица.
	— Приятно ли ви е, че сте тай-пан на „Ноубъл хаус“? — попита Бартлет.
	— Да.
	— Всъщност не съм много наясно, каква е властта на един тай-пан, но в „Пар-Кон“ аз имам правото да назначавам и да уволнявам, както и да закрия компанията, ако пожелая.
	— Значи сте тай-пан.
	— Тогава и на мен ми е приятно да съм тай-пан. Аз искам да навляза в Азия, вие искате да навлезете в Щатите. Ако се обединим, цялото тихоокеанско крайбрежие ще ни бъде вързано в кърпа — и на двамата.
	„Или покрито с наметало — за единия от нас“ — помисли си Дънрос. Той харесваше Бартлет, въпреки че осъзнаваше опасността, която криеше това.
	— Аз имам онова, от което се нуждаете. Вие имате това, от което имам нужда аз.
	— Да — рече Дънрос. — А това, от което в момента се нуждаем и двамата е един обяд.
	Те тръгнаха към вратата. Бартлет стигна пръв. Но не я отвори веднага.
	— Знам, че при вас не е прието, но след като ще идвам с вас в Тайпей, може ли да ме наричате Линк, а аз да ви наричам Йан и да се заемем с обсъждането на облозите за срещата ни по голф? Сигурен съм, че знаете, че моят хандикап официално е тринадесет, а аз знам, че вашият е десет, което вероятно означава, че ще трябва да си запазим по един резервен удар.
	— Защо не? — отвърна веднага Дънрос. — Но тук обикновено не залагаме пари, а само топки.
	— Проклет да съм, ако ги заложа.
	Дънрос се засмя:
	— Може би някой ден ще го направиш. Обикновено залагаме шест топки за голф — или нещо от този род.
	— Залагането на пари е лош британски обичай, нали, Йан?
	— Не. Какво ще кажеш да заложим по петстотин, като отбора — победител взема всичко?
	— Щатски или хонконгски долари?
	— Хонконгски. Между приятели се залагат хонконгски. В началото.


	Обедът бе сервиран в специалната гостна за директорите на деветнадесетия етаж. Беше ъглово, г-образно помещение с висок таван и сини завеси, с пъстри китайски килими и огромни прозорци, през които се виждаше Каулуун и самолетите, кацащи и излитащи от Кай Так, а на запад погледът стигаше чак до островите Стоункътърс и Цинг Йи и Новите територии зад тях. На старата масивна дъбова маса, на която спокойно можеха да се хранят двадесет души, бяха подредени малки покривчици за всеки, прекрасни сребърни прибори и най-фин уотърфордски кристал. Обслужваха ги четирима тихи и великолепно обучени келнери.
	Коктейлите бяха сервирани, преди да пристигнат Бартлет и Дънрос. Кейси пиеше сухо мартини с водка, както и останалите, с изключение на Гавалан, който си бе поръчал двоен розов джин. Без да го питат, донесоха на Бартлет леденостудена кутия бира Анвайзер на сребърен поднос.
	— Кой ви каза? — попита очарован той.
	— Изненада от „Струан енд къмпъни“ — каза Дънрос. — Разбрахме, че така я обичате. — Запозна го с Гавалан, де Вил и Линбар Струан, взе чаша студено Шабли и се усмихна на Кейси. — Как сте?
	— Благодаря, много добре.
	— Извинете — обърна се Бартлет към останалите, — но трябва да кажа нещо на Кейси, преди да съм го забравил. — Кейси, би ли се обадила утре на Джонстън във Вашингтон? Искам да разбереш, към кого трябва да се обърнем в консулството тук.
	— Разбира се. Ако го открия, ще го накарам да попита Тим Дилър.
	Името Джонстън бе кодова дума, която означаваше: „Как върви сделката?“ При отговор „Дилър“ означаваше добре, „Тим Дилър“ — много добре, „Джоунс“ — зле, „Джордж Джоунс“ — много зле.
	— Добра идея — каза Бартлет и се усмихна, а след това се обърна към Дънрос. — Прекрасна зала.
	— Подходяща е — рече Дънрос.
	Кейси се засмя, схващайки смисъла.
	— Срещата мина много добре, господин Дънрос — каза тя. — Изготвихме предложение, което трябва да разгледате.
	„Поставя нещата точно по американски — без никакъв финес! Нима не знае, че за бизнес се говори след обеда, а не преди него.“
	— Да. Ендрю ме информира в общи линии — отвърна Дънрос. — Искате ли още нещо за пиене?
	— Не, благодаря. Мисля, че предложението включва всичко, сър. Имате ли някакви въпроси към мен?
	— Сигурен съм, че ще има, когато му дойде времето — каза Дънрос, развеселен както винаги от това _сър_, което много американки използваха в ежедневието и много често неуместно се обръщаха с него към келнерите. — Веднага след като го разгледам по-внимателно, ще ви се обадя. Една бира за господин Бартлет — добави той, опитвайки се още веднъж да отклони разговорите за бизнес. После се обърна към Жак. — _Ca va?_
	— _Oui, merci. A rien._ — Още нищо.
	— Не се притеснявай — каза Дънрос. Вчера любимата дъщеря на Жак и съпругът й преживяха тежка автомобилна катастрофа по време на почивка във Франция — колко тежка той все още не знаеше. — Не се притеснявай.
	— Няма. — Отново онова галско свиване на раменете, скриващо огромната му тревога.
	Жак бе първи братовчед на Дънрос и бе започнал работа в „Струан“ през 1945 година. Бе изживял много тежки мигове по време на войната. През 1940-а изпратил жена си и двете си деца в Англия, а той останал във Франция. Партизанство, затвор, присъда бягство и отново партизанство. Сега бе на петдесет и четири — силен, тих, но много зъл, ако го предизвикат — със затруднено дишане, с кафяви очи, груби ръце и безброй белези.
	— Мислите ли, че по принцип сделката е добра?
	Дънрос въздъхна на ум и насочи цялото си внимание към нея.
	— Може би ще имам някои контрапредложения по някои несъществени въпроси. А дотогава — добави решително той — можете да продължите, приемайки, че в общи линии е приемлива.
	— О, чудесно — каза радостно Кейси.
	— Страхотно — каза Бартлет също толкова доволен и вдигна кутия бира. — Да пием за успешния завършек и големите печалби — за вас и за нас.
	Те отпиха, а останалите забелязаха у Дънрос признаци на приближаваща опасност и се чудеха какви ли биха могли да бъдат контрапредложенията на тай-пана.
	— Много време ли ще ти отнеме вземането на окончателно решение, Йан? — попита Бартлет и всички чуха това _Йан_. Линбар Струан видимо трепна.
	За тяхна най-голяма изненада Дънрос каза само, „Не“, като че ли тази фамилиарност бе съвсем нормална. И добави:
	— Мисля, че адвокатите едва ли ще открият някоя непреодолима пречка.
	— Ще се срещнем с тях утре сутринта в единадесет — каза Кейси. — Господин де Вил, Джон Чен и аз. Вече разполагаме с тяхната предварителна разработка… няма никакви проблеми.
	— Даусън е много добър. Особено по американското данъчно право.
	— Кейси, може би трябва да повикаме от Ню Йорк нашия човек по данъчните проблеми — каза Бартлет.
	— Добре. Стига толкова разговори по работа преди обед — каза Дънрос. — Вътрешно правило, госпожице Кейси: никакви разговори за работа по време на ядене. Много е вредно за храносмилането. — Той махна на Лим. — Няма да чакаме господаря Джон.
	Келнерките изникнаха моментално.
	Менюто включваше шери със супата, шабли с рибата или бордо с печеното и при желание йоркширски пудинг — варен зелен фасул, варени картофи и варени моркови. И плодова салата с шери за десерт. Портвайн със сиренето.
	— Колко време ще останете тук, господин Бартлет? — попита Гавалан.
	— Колкото трябва. Но, господин Гавалан, тъй като изглежда, че дълго време ще работим заедно, какво ще кажете да престанете с това „господин“ Бартлет и „госпожица“ Кейси и да ни наричате просто Линк и Кейси?
	Гавалан задържа погледа си върху Бартлет. Искаше му се да каже „Вижте, господин Бартлет, ние тук предпочитаме да стигаме естествено до тези неща. Това е един от малкото начини, по които човек различава приятелите си от познатите си. За нас малките имена са нещо интимно.“ Но какво да се прави, след като тай-панът не възрази срещу смайващото „Йан“.
	— Защо не, господин Бартлет? — каза той любезно. — Няма нужда от външна вежливост. Нали?
	Жак де Вил, Струан и Дънрос вътрешно се изсмяха, когато чуха това „господин Бартлет“ и начина, по който Гавалан елегантно превърна нежеланото си съгласие в унищожителна ирония и унижение, което нито един от американците нямаше никога да разбере.
	— Благодаря, Ендрю — каза Бартлет. После добави — Йан, може ли да наруша правилото и да задам още един въпрос преди обед: Можеш ли, по един или друг начин, да дадеш окончателен отговор до следващия вторник?
	Настроението в стаята рязко се промени. Лим и останалите прислужници не знаеха какво да правят от изненада. Всички погледи се впериха в Дънрос. На Бартлет му мина през ума, че май е отишъл прекалено далеч, а Кейси беше сигурна в това. Тя бе наблюдавала Дънрос. Изразът на лицето му бе същият, но очите не бяха. Всички в стаята разбраха, че към тай-пана се бяха обърнали така, както човек се обръща при игра на покер, „Играй или си трай. До следващия вторник“.
	Те чакаха. Тишината като че ли висеше над главите им. И продължаваше да виси.
	Накрая Дънрос я наруши.
	— Ще ти кажа утре — каза той със спокоен глас. Критичният момент отмина и келнерите продължиха работата си. Всички се отпуснаха. Освен Линбар. Той все още усещаше потта по дланите си, защото познаваше онази обща черта, която свързваше всички потомци на Дърк Струан — един странен, почти първобитен, внезапен изблик на насилие. И преди малко той бе забелязал как тя почти бе изплувала на повърхността. Почти, но не съвсем. Този път се беше разминало. Но фактът, че я видя съвсем отблизо, го ужасяваше.
	Самият той бе потомък на Роб Струан, доведен брат и съдружник на Дърк Струан, и затова в неговите вени не течеше кръвта на Дърк. Той горчиво съжаляваше за това и ненавиждаше Дънрос още повече, защото му прилошаваше от завист.
	„Хег Струан да си те прибере, проклети Йан Струан… и цялото ти потомство“ — помисли той и неволно потрепери от мисълта за нея.
	— Какво има, Линбар? — попита Дънрос.
	— О, нищо, тай-пан — отвърна той, като едва се сдържаше. — Нищо, просто една случайна мисъл.
	— Каква мисъл?
	— Току-що си мислех за Хег Струан.
	Дънрос задържа за момент лъжицата си във въздуха и всички се втренчиха в него.
	— Не е полезно за храносмилането ти.
	— Да, сър.
	Бартлет погледна към Линбар, после към Дънрос:
	— Коя е Хег Струан?
	— Неприятен семеен спомен — каза Дънрос през смях. — В нашето семейство има доста такива.
	— Кой ги няма?
	— Хег Струан беше вечното ни страшилище… и все още е.
	— Вече не е, тай-пан, със сигурност — рече Гавалан. — Мъртва е от повече от петдесет години.
	— Може би ще бъде забравена, чак когато ние умрем — Линбар, Кейти и аз — нашето поколение. Но се съмнявам — Дънрос погледна особено Линбар. — Дали тази нощ Хег Струан ще излезе от ковчега си, за да ни излапа?
	— Кълна се в Бога, тай-пан, не ми е приятно дори да се подигравам с нея.
	— Чумата да я вземе тази Хег Струан — каза Дънрос. — Ако беше жива, щях да й го кажа в очите.
	— И аз мисля, че щеше да го направиш. Да — засмя се внезапно Гавалан. — Много ми се иска да можех да го видя.
	— Аз също. — Дънрос се засмя с него, а после видя изражението на Кейси. — О, само се перчим, Кейси. Хег Струан беше самият дявол, дори ако само половината от разказите за нея са верни. Тя бе жена на Кълъм Струан — синът на Дърк Струан, който е основател на тази компания. Моминското й име е Тес, Тес Брок — дъщеря на заклетия враг на Дърк, Тайлър Брок. Кълъм и Тес избягали от домовете си, за да се оженят през 1841. Поне така разказват. Тя — на шестнадесет години и много красива, а той — наследник на „Ноубъл хаус“. Точно като в Ромео и Жулиета, но с тази разлика, че не умрели и за тях нямала никакво значение кръвната вражда между Дърк и Тайлър или пък между Струан и Брок. Тя само усилвала и усложнявала любовта им. Родила се като Тес Брок през 1825, а умря като Хег Струан през 1917, на деветдесет и две годишна възраст — беззъба, оплешивяла, затъпяла, зла и ужасяваща до последния си ден. Животът е странно нещо, а?
	— Да. Понякога дори невероятно — каза Кейси замислено. — Защо, когато остареят хората се променят толкова много — стават озлобени и жестоки? Особено жените?
	Дънрос можеше да отговори веднага. „Мъжете и жените остаряват по различен начин. Не е честно, но е факт. Жената забелязва как започват да се появяват бръчките, как кожата се отпуска и вече не е така свежа и стегната, а мъжът й изглежда чудесно и все още е търсен. После вижда младите куклички и се ужасява, че ще й го отнемат, както и в края на краищата става, защото му омръзват нейните заяждания, нейното самосъжаление и самоизяждане. А също и заради вродения му, неконтролируем порив към младостта…“
	„_Айейа_, на този свят няма нищо по-възбуждащо от младостта — както би казал старият Чен-Чен, бащата на Филип Чен и наставник на Йан. — Нищо, млади Йан, абсолютно нищо. Нищо, нищо, нищо. Чуй какво ще ти кажа. Мъжкото начало има нужда от живителните сокове на женското. Свежи сокове, способни да удължат живота ти и да подхранят мъжкото у теб — о, о, о! Не забравяй, че колкото повече остарява жребецът в теб, толкова повече има нужда от младост, от промяна, от ентусиазма на младостта, за да се изяви най-пълно. И колкото повече, толкова по-добре! Но не забравяй също, че тази Прекрасна Кутийка загнездена между бедрата им, колкото и да е несравнима, възхитителна и апетитна, неземна и сладка, носеща такова удоволствие, крие опасности! Ха! Тя е и капан, засада, зала за мъчения и твой ковчег! О, боговете са прекрасни, нали? Даряват ни райско удоволствие, което се превръща в истински ад, когато не успееш да накараш своя едноок монах да вдигне глава, за да влезе в рая. Джос, момчето ми! Това е нашият джос — да просим ненаситната пролука, докато ни погълне, но о, о, о…“
	„На жените сигурно им е много трудно, особено на американките — помисли си Дънрос, — да преживеят тази травма на остаряването, неизбежността й, както и това, че идва толкова рано, прекалено рано. Сигурно в Америка е най-страшно от където и да било другаде на този свят. Защо е необходимо да ти казвам истината, която вече сигурно разбираш с цялото си същество. Или да ти обяснявам, че американската мода изисква от теб да се опитваш с нокти и зъби да задържиш вечната младост, която не могат да ти дадат нито Богът, нито дяволът, нито хирургът. Не можеш да изглеждаш на двадесет и пет, когато си на тридесет и пет, нито пък на тридесет и пет, когато си на четиридесет и пет. Съжалявам, знам, че не е честно, но е факт. Слава Богу — ако има Бог — слава на всички богове, големи и малки, че съм мъж, а не жена. Жал ми е за теб — американката с красиви имена.“
	Но Дънрос отвърна просто:
	— Сигурно защото животът ни не е осеян с рози и се залъгваме с глупости и измислени ценности, а не като китайците, които са много разумни. Господи, колко невероятно разумни са те! При Хег Струан сигурно е изиграла роля скапаната кръв на Брок. Мисля, че това е бил нейният джос — нейната съдба, късмет или липса на късмет. Тя и Кълъм са имали седем деца — четирима синове и три дъщери. Всичките й синове умрели от насилствена смърт. Двама от „дизентерия“ — вероятно холера — тук в Хонконг, един намушкан с нож в Шанхай, а последният се удавил в Аир в Шотландия, където са семейните земи. Това би било достатъчно за всяка майка, за да полудее. Също омразата и завистта, които ги заобикаляли през целия им живот — Кълъм и нея. А като прибавим към това и трудностите от живота в Азия, предаването на „Ноубъл хаус“ в ръцете на чужди синове… е, може да бъде разбрана. — Дънрос се замисли за момент, а после добави: — говори се, че тя е командвала Кълъм Струан през целия му живот и е тормозила „Ноубъл хаус“ чак до смъртта си — всички тай-панове, всички снахи и зетьове, както и всички деца. Дори и след смъртта си. Спомням си как една моя бавачка, англичанка, дано завинаги се пържи в ада, ми казваше: „Бъдете послушен, господарю Йан, защото ще извикам духа на Хег Струан да ви излапа…“ Не съм бил на повече от пет-шест годинки.
	— Какъв ужас — каза Кейси.
	Дънрос сви рамене:
	— Бавачките често го правят.
	— Не всички, слава Богу — рече Гавалан.
	— Никога не съм имал добра бавачка. Както и лош _gan sun_.
	— Какво е _gan sun_? — попита Кейси.
	— Това означава „близък човек“ и е правилното название за _ама_. В предкомунистически Китай децата от заможните семейства, както и от повечето стари европейски или евро-азиатски семейства, винаги са имали „близък човек“, който да се грижи за тях — в много случаи той е оставал с тях за цял живот. Повечето _gan sun_ са давали обет за безбрачие. Винаги можеш да ги познаеш по дългите опашки, които се спускат по гърбовете им. Моята _gan sun_ се казва А Тат. Страхотна старица. Още е при нас — каза Дънрос.
	— Моята ми беше повече от майка — каза Гавалан.
	— Значи Хег Струан ви е прабаба? — обърна се Кейси към Линбар.
	— Не, за Бога! Не, аз… аз не съм потомък на Дърк Струан — отвърна той и тя забеляза потта по челото му, без да разбира причината. — Аз съм потомък на неговия доведен брат, Роб Струан. Роб Струан е бил съдружник на Дърк. Тай-панът е пряк потомък на Дърк, но въпреки това… никой от нас не е от рода на Хег.
	— Всички ли сте роднини? — попита Кейси, усещайки особеното напрежение, което витаеше във въздуха. Тя забеляза, че Линбар се поколеба и погледна към Дънрос, на когото бе спряла погледа си.
	— Да — каза той, — Ендрю е женен за сестра ми Кейти. С Жак сме братовчеди, а Линбар… Линбар просто носи нашето име. — Дънрос се засмя. — В Хонконг все още има много хора, които си спомнят за Хег, Кейси. Тя винаги носеше дълга, черна рокля с голям турнюр и една смешна шапка с огромно, изядено от молци перо — съвсем демоде — и черен бастун със сребърна топка. Обикновено четирима носачи я носеха напред-назад на един паланкин. Китайците се страхуваха от нея също толкова. Прякорът й беше „Почитаемата стара чужденка мама-дявол със злото око и драконското чене.“
	— Точно така — изсмя се Гавалан. — Баща ми и баба ми са я познавали. Имали са собствена търговска компания тук и в Шанхай, Кейси, но Голямата война малко или повече ги е помела и през 19-а са се слели със Струан. Моят старец ми разказваше, че когато бил момче, заедно с приятелите си ходели след Хег по улиците и когато тя се ядосвала повече, изваждала ченето си и започвала да трака с него срещу тях. — Всички се засмяха с него, докато я имитираше. — Старецът се кълнеше, че ченето било половин метър, имало някаква дружина и правело скръц, скръц, скръц!
	— Ей, Ендрю, това го бях забравил — намеси се с усмивка Линбар. — Моята _gan sun_, старата Ах Фу, познаваше отблизо Хег Струан и всеки път, когато някой споменаваше името й, Ах Фу пребелваше очи и молеше боговете да я предпазят от злото око и магическото чене. Брат ми Кайл и аз… — Той спря, а после продължи с променен глас. — Обичахме да дразним Ах Фу с нея.
	Дънрос се обърна към Кейси:
	— Грейт хаус има неин портрет — всъщност два. Ако те интересуват, някой ден ще ти ги покажа.
	— О, благодаря, с удоволствие. А има ли портрет на Дърк Струан?
	— Няколко. И един на Роб, доведения му брат.
	— Страшно много искам да ги видя.
	— Аз също — каза Бартлет. — По дяволите, не съм виждал дори снимка на баба ми и дядо ми, да не говорим за портрет на прапрадядо ми. Винаги съм искал да зная историята на моя род — що за хора са били, откъде са дошли. Не знам нищо, освен това, че дядо ми вероятно е имал транспортна компания в Стария Запад в едно градче, наречено Джерико. Сигурно е страхотно да знаеш, откъде си дошъл. Вие сте късметлии. — През цялото време той бе седял, вслушвайки се в онова, което се криеше зад думите, а то го забавляваше, и търсеше в него отговор на въпроса: Дънрос или Горнт? „В случай че е Дънрос, Ендрю Гавалан е враг и ще трябва да си отиде — каза си той. — Младият Струан мрази Дънрос, французинът е пълна загадка, а самият Дънрос е като взривно вещество и е също толкова опасен“. — Изглежда вашата Хег Струан е била невероятна — каза той. — А и Дърк Струан също трябва да е бил голям чешит.
	— Ето това е шедьовър на подценяването! — каза Жак де Вил, а тъмните му очи заблестяха. — Той е бил най-големият пират в Азия! Почакайте само да видите портрета му и ще разберете семейната прилика! Нашият тай-пан е негово точно копие и _ма фоа_, наследил е най-лошите му черти.
	— Господ да те убие, Жак — каза добродушно Дънрос. После се обърна към Кейси. — Не е вярно. Жак винаги само ме дразни. Изобщо не приличам на него.
	— Но ти си негов потомък.
	— Да. Моята прабаба се е казвала Уинифред, единствената законна дъщеря на Дърк. Омъжила се е за Лечи Струан Дънрос, член на клана. Имали един син, който е мой дядо и е бил тай-пан след Кълъм. Моето семейство — Дънрос — сме единствените преки потомци на Дърк Струан, поне доколкото ни е известно.
	— Ти, ти каза законна?
	Дънрос се усмихна.
	— Дърк е имал и други синове и дъщери. Единият от синовете му, Гордън Чен, е бил от една дама на име Шен, за която знаеш. Днес това е родът Чен. Има и още един род — Т’Чънг — от Дънкан Т’Чънг и Кейт Т’Чънг, негови син и дъщеря от прочутата Мей-мей Т’Чънг. Както и да е, това е само легендата и всички тук вярват на тези легенди, въпреки че никой не може да ги докаже. — Дънрос се поколеба за момент и очите му се свиха от широката му усмивка. — В Хонконг и Шанхай нашите прадеди са били… приятелски настроени, а китайките са били красиви жени, каквито са и сега. Но много рядко са се женили, а противозачатъчните средства са съвсем ново изобретение, така че човек невинаги може да бъде сигурен кой му е роднина. Ние… не коментираме открито тези неща — по стар британски обичай се преструваме, че не съществуват. Евро-азиатските семейства в Хонконг обикновено са приемали името на майката, а в Шанхай — на бащата. Изглежда, че всички сме решили по някакъв начин проблема.
	— Всички тук са много приятелски настроени — обясни Гавалан.
	— Невинаги — каза Дънрос.
	— Значи Джон Чен е твой роднина? — попита Кейси.
	— Ако се върнем към райската градина, предполагам, че всички ще се окажат роднини. — Дънрос гледаше към празния стол. „Не е в стила на Джон да офейка — мислеше той с безпокойство — и никога не би се забъркал в контрабанда с оръжие, за нищо на света. Нито пък е толкова глупав, за да се остави да го хванат. Цу-ян? Е, той е шанхаец и лесно може да изпадне в паника — ако е замесен в тази история. Джон е прекалено известен, за да не го забележат, ако се е качил на някой самолет тази сутрин, което значи, че не го е направил. Лодка? Накъде? Макао — не, това е задънена улица. Кораб? Съвсем спокойно, ако е било запланувано и предварително уредено. Всеки божи ден оттук тръгват по разписание тридесет или четиридесет рейса към всички точки на планетата — големи и малки кораби, да не говорим за хилядите джонки, които нямат никакво разписание. А дори и без предварителен план, стига да бутнеш тук-там по няколко долара, можеш преспокойно да се измъкнеш оттук… или да се вмъкнеш. Мъже, жени, деца. Наркотици. Всичко. Но няма смисъл да вмъкваш нещо, освен хора, наркотици, оръжие, цигари и гориво — за всичко останало няма нито мито, нито ограничения. С изключение на златото. — Дънрос се усмихна в себе си. — Легално внасяш злато, транзит за Макао, с разрешение при мито тридесет и пет долара на унция. И на никой не му влиза в работата, какво става после, но носи огромни печалби. Да, а събранието на Управителния съвет на нашата «Нелсън трейдинг» е днес следобед. Добре. Това е бизнес, който няма грешка.“
	Докато си вземаше риба от предложения сребърен поднос забеляза, че Кейси го гледа втренчено.
	— Да, Кейси?
	— О, просто се чудех откъде си научил имената ми. — Тя се обърна към Бартлет. — Тай-панът ме изненада, Линк. Преди дори да се запознаем, той ме нарече Камелиен Сирануш, като че ли това е най-обикновено име.
	— Името е персийско, нали? — веднага попита Гавалан.
	— Арменско е.
	— Камали-арн Сиррраннууушшш — произнесе Жак, изпитвайки удоволствие от звученето на имената. — _Très jolie, mademoiselle. Ils ne sont pas difficile sauf pour les crétins._*
	[* Колко е хубаво, г-це, трудно е само за глупаците (фр.). — Б.пр.]
	— _Ou les_ англичани — каза Дънрос и всички се засмяха.
	— Как разбра, тай-пан? — попита го Кейси, изричайки много по-лесно _тай-пан_, отколкото Йан. „На _Йан_ още не му е дошло времето“ — помисли си тя, замаяна от неговото минало, Хег Струан и сенките, които го обграждаха.
	— Попитах вашия адвокат.
	— Какво имаш предвид?
	— Снощи Джон Чен ми се обади около полунощ. Ти не му беше казала какво се крие зад К. С, а аз исках да знам. Беше прекалено рано, за да се обаждам в офиса ви в Лос Анжелос — едва осем сутринта тяхно време — затова позвъних на адвоката ви в Ню Йорк. Баща ми казваше: Когато се съмняваш, питай.
	— Открили сте Сиймър Стаглър Трети в събота? — попита Бартлет с изумление.
	— Да. В дома му в Уайт Плейнс.
	— Но домашният му телефон не е записан в указателя.
	— Знам. Обадих се на един мой приятел, китаец, който работи в ООН. Той ми го намери. Казах на господин Стаглър, че искам да знам имената заради поканите, което, разбира се, беше самата истина. Човек трябва да бъде прецизен, нали?
	— Да — каза Кейси с голямо възхищение. — Да, така е.
	— Снощи ти си знаел, че Кейси е… че Кейси е жена?
	— Да. Всъщност го знам от няколко месеца, въпреки че не знаех какво означава това К. С. Защо?
	— Нищо, тай-пан.
	— Кейси, разкажи за Армения. След войната ли е емигрирало семейството ти в Щатите?
	— След Първата световна война през 1918 година — Кейси започна често повтаряния разказ. — Истинската ми фамилия е Чолокиан. Когато дядо ми и баба ми пристигнали в Ню Йорк, опростили името, като махнали от него това _иан_ за улеснение на американците. Но все още съм Камелиен Сирануш. Както знаете Армения се намира в южната част на Кавказ — северно от Иран и Турция и южно от Грузия. Навремето, това е бил един свободен, суверенен народ, но сега е напълно погълнат от Турция и от Съветска Русия. Баба ми е била грузинка — по онова време е имало много смесени бракове. Моят народ е бил разпръснат из цялата Отоманска империя и е наброявал около два милиона, но след масовите убийства, особено през 1915-а и 1916-а… — Кейси потръпна. — Било е истински геноцид. Останали сме вече около 500 000, разпръснати из целия свят. Арменците са били търговци, артисти, художници и бижутери, писатели, така също и воини. В турската армия е имало почти 50 000 преди да бъдат разоръжени, изхвърлени и застреляни от турците по време на Първата световна война — генерали, офицери и войници. Били са елитно малцинство, векове наред.
	— Затова ли са ги мразели турците? — попита де Вил.
	— Били са работливи, държали са на семейството и са били много добри търговци и бизнесмени. Дядо ми казваше, че търговията ни е в кръвта. Но може би основната причина е, че арменците са християни — това е била първата християнска държава в историята, още от римско време — а те разбира се, са мохамедани. През шестнадесети век турците завладели Армения и оттогава между християнска царска Русия и „неверните“ турци винаги се е водила погранична война. До 1917 царска Русия е била наш истински защитник… Отоманските турци винаги са били много странен народ, много жесток и много странен.
	— Семейството ти е избягало преди събитията, така ли?
	— Не. Баба ми и дядо ми са били доста богати и като много други хора са мислели, че нищо не може да им се случи. Измъкнали са се през задната врата, под носа на войниците, вземайки със себе си двамата си сина, дъщеря си и само онова, което са успели да грабнат в бързината. Останалата част от семейството не успяла да се отърве. С подкуп дядо ми и баба ми успели да напуснат Истанбул с една рибарска лодка, с която се добрали до Кипър и по някакъв начин получили визи за Щатите. Имали са малко пари, малко бижута и много талант. Баба е все още жива… и може да направи пазарлък и с най-добрия търговец.
	— Дядо ти е бил търговец, а? — попита Дънрос. — Това ли събуди интереса ти към бизнеса?
	— Наистина това ни беше втълпявано от момента, в който започнахме да мислим за самостоятелност — каза Кейси. — Дядо ми беше създал оптическа компания в Провидънс, която се занимаваше с производството на увеличителни стъкла и микроскопи, както и една компания за внос и износ предимно на килими и парфюми и, като допълнителна дейност, малко злато и скъпоценни камъни. Баща ми измисляше и правеше бижута. Вече е мъртъв, но имаше малък собствен магазин в Провидънс, а брат му, чичо Богос, работеше с дядо. Сега, откакто дядо почина, чичо ми се занимава с търговската компания. Тя е малка, но стабилна. Двете със сестра ми израснахме, наблюдавайки пазарлъци, преговори и проблеми, свързани с печалбата. Беше страхотна игра, в която всички бяхме равни.
	— Къде… още плодова салата, Кейси?
	— Не, благодаря, не искам.
	— Къде получи бизнес-образование?
	— Мисля, че навсякъде — каза тя. — След като завърших гимназия, изкарах двугодишен бизнес-курс в „Катарийн гибс“ в Провидънс: стенография, машинопис, просто счетоводство, поддържане на документация, плюс някои основни положения в бизнеса. Но откакто мога да броя, съм работила нощно време и през ваканциите с дядо. Научих се да мисля, да правя планове, а после да ги осъществявам, така че по-голямата част от моето обучение е била практическа. Разбира се, откак завърших училище съм посещавала и специални курсове, които са ме интересували — повечето от тях във вечерни училища. — Кейси се засмя. — Миналата година дори изкарах един в бизнес-училището на Харвард, което за някои от преподавателите бе като водородна бомба, макар че напоследък за жените е започнало да става малко по-лесно.
	— А как успя да станеш пръв помощник — помощничка на Бартлет в „Пар-Кон индъстрис“? — попита Дънрос.
	— Прозорливост — каза тя и всички се засмяха заедно с нея.
	— Кейси работи дяволски много, Йан — каза Бартлет. — Чете с фантастична скорост и по този начин върши повече работа от двама обикновени служители. Има страхотен нюх за опасността, не се страхува да взема решения, сключва много повече сделки, отколкото проваля и не се изчервява лесно.
	— Това е най-положителната ми черта — каза Кейси. — Благодаря, Линк.
	— Но не ти ли е много трудно, Кейси? — попита Гавалан. — Не ти ли се налага да правиш прекалено много компромиси като жена, за да успяваш? Сигурно не ти е лесно да вършиш мъжка работа.
	— Не мисля, че това е мъжка работа, Ендрю — отвърна тя веднага. — Жените са също толкова умни и работоспособни колкото и мъжете.
	Последва моментален изблик на незлоблив присмех и подигравки от страна на Линбар и Гавалан, но Дънрос ги спря и каза:
	— Мисля, че трябва да отложим това за друг път. Но пак те питам, Кейси, как успя да стигнеш дотук?
	„Да ти кажа ли истинската история, Йан — ти, който приличаш на Дърк Струан, най-големия пират на Азия — или да ти разкажа онази, която е станала вече легенда — запита се тя. После чу, че Бартлет започна и разбра, че може спокойно да се разсейва, защото беше слушала неговата версия стотици пъти, а в нея имаше малко истина, малко лъжа и малко от онова, което му се искаше да мисли, че се бе случило. — Колко от твоите истории са верни — Хег Струан, Дърк Струан — каква е всъщност твоята история и как си станал тай-пан? — Тя отпи от портвайна, наслаждавайки се на меката сладост и се остави на прищевките на мисълта си. — Тук има нещо гнило — мислеше тя — вече го усещам много силно. Има нещо гнило в Дънрос. Но какво?“
	— Запознах се с Кейси в Лос Анжелос, Калифорния, преди около седем години — започна Бартлет. — Бях получил писмо от някаква Кейси Чолок, президент на „Хед-оптикълс ъф Провидънс“, която ми предлагаше да обсъдим сливането на нашите две компании. По това време строях из целия Лос Анжелос — жилищни квартали, индустриални търговски центрове и какво ли не още. Оборотът ни беше 3,2 милиона и току-що бяхме пуснали акции, но все още на светлинни години от голямата палата.
	— Имаш предвид Нюйоркската фондова борса?
	— Да. Както и да е. Кейси дойде лъскава като нова монета и каза, че иска да слея компанията си с „Хед-оптикълс“, която според думите й реализирала годишна печалба 277 600 долара, а след това заедно да погълнем „Рендълф оптикълс“ — дядото на всички в този бранш — с продажби на стойност 53 милиона, включена в голямата палата, владееща огромна част от пазара на оптиката и с много големи авоари в банката. Казах й, че е луда и я попитах защо точно „Рендълф“. Тя обясни, че първо е акционер в „Бартлет канстръкшън“ — беше купила десет акции за по един долар — а аз бях издал един милион и бях продал половината от тях на номинална стойност — и смяташе, че би било чудесно за „Бартлет канстръкшън“ да притежава „Рендълф“ и второ „защото това копеле Джордж Тофър, който управлява «Рендълф оптикълс» е лъжец, измамник, крадец и се опитва да ме измести от бизнеса“.
	Бартлет се захили и направи малка пауза, за да си поеме дъх, а Дънрос се засмя:
	— Истина ли е, Кейси?
	Кейси бързо се върна към разговора:
	— О, да, казах, че Джордж Тофър е лъжец, измамник, крадец и копеле. И той наистина се опитваше да ме измести от бизнеса.
	— Защо?
	— Защото му казах да изчезва — да умира.
	— А защо го направи?
	— Току-що бях поела „Хед-оптикълс“. Предишната година бе починал дядо ми и двамата с чичо Богос хвърляхме чоп за това кой какво да поеме… на мен се падна „Хед-оптикълс“. Около година преди това бяхме отказали. Имахме добро малко производство, добри работници, добри специалисти, част от които бяха арменци, и малка част от пазара. Липсваше ни само капитал и възможност да маневрираме, но се справяхме и качеството, което предлагахме, беше оптимално. Веднага след като поех компанията, Джордж Тофър „случайно се отби“. Имаше голямо мнение за себе си. Господи, колко си се възхищаваше. Твърдеше, че бил герой от американската армия, но аз открих, че не е вярно. Все едно, направи ми още едно смешно предложение, с цел да измъкне от ръцете ми „Хед-оптикълс“… мислеше за мен като за бедното малко момиче, което трябва да си стои в кухнята и дори опита с „хайде да вечеряме в моя апартамент и да се позабавляваме, защото съм сам тук за няколко дни…“ Казах: „Не, благодаря“ и той беше много разочарован. Много. Но каза „добре“ и заговори отново за бизнес, като ми предложи, вместо да ни откупи, да сключим договори за изпълнение на част от техните поръчки. Офертата му беше добра и след известен пазарлък се разбрахме за условията. Обеща, че ако се справя с този договор, ще удвоим поръчките. През следващия месец свършихме работата много по-добре и много по-евтино, отколкото бе в състояние да го направи неговата компания. Направих доставката според договора и той реализира фантастична печалба. Но после се отметна от обещанието си и извади — или по-точно открадна — 20 378 долара, а на другия ден петима от най-добрите ни клиенти ни изоставиха и се пренасочиха към „Рендълф“. През следващата седмица — още седем. Беше им предложил сделки на безценица. Остави ме да се поизпотя една-две седмици, след това се обади по телефона. „Здрасти, миличка — щастлив като крастава жаба в кална локва, — ще бъда сам през уикенда в Мартас Винейард.“ Това е малък остров на източния бряг. И добави: „Защо не отскочиш да се позабавляваме малко и да обсъдим бъдещето и удвояването на нашите поръчки.“ Поисках си парите, а той се изсмя и ми каза, че е време да порасна и че е най-добре да помисля още веднъж върху предложението му, защото при темповете, с които върви работата ми, скоро няма да съществува никаква „Хед-оптикълс“.
	— Наругах го — каза Кейси. — А когато съм вбесена, го правя доста цветисто. Казах му на три езика какво да направи със себе си. След още четири седмици вече нямах нито един клиент. А след още един месец трябваше да кажа на работниците си да си търсят другаде работа. Някъде по това време реших да опитам в Калифорния. Нямах желание да оставам в Изтока. — Тя се усмихна кисело. — Беше въпрос на престиж, ако тогава въобще съм имала представа какво е престиж. Реших да си дам няколко седмици почивка, за да измисля какво да правя по-нататък. И един ден, докато се шляех из един щатски панаир в Сакраменто, видях Линк. Продаваше в една будка акции на „Бартлет канстръкшън“ и аз си купих…
	— Какво е правел? — попита Дънрос.
	— Точно така — каза Бартлет. — По този начин продадох близо 20 000 акции — по панаири, супермаркети, търговски центрове, чрез пощенски ордери, борсови посредници, както и в някои инвестиционни банки. Точно така. Продължавай, Кейси!
	— Прочетох рекламните му материали, наблюдавах го известно време и реших, че има голямо бъдеще. Цифрите и балансът на компанията му, както и скоростта, с която се разрастваше, бяха изключителни. Помислих си, че човек, който продава на сергия собствените си акции, би трябвало да има голямо бъдеще. Край на разказа.
	— По дяволите, продължавай, Кейси — каза Гавалан.
	— Довърши го ти, Линк — каза тя.
	— Добре. И тогава…
	— Малко портвайн, господин… извинявай, Линк?
	— Благодаря, Ендрю, но може ли още една бира? — Бирата пристигна моментално. — И така, Кейси дойде при мен. И след като сподели горе-долу същото, което разказа преди малко, аз казах: „Има само един проблем, Кейси. Печалбата на «Хед-оптикълс» за миналата година е едва 300 000 долара. Каква ще бъде тя тази година?“ „Нула — отвърна с особената си усмивка. — Аз съм всичко, което притежава «Хед-оптикълс». Всъщност друго няма“. „Тогава какъв е смисълът да се сливам с една нула? И без това си имам достатъчно проблеми“. „Знам как можем да погълнем Рендълф“. „Как?“. „Трима души притежават двадесет и два процента от Рендълф. И тримата мразят Тофър. С двадесет и два процента можеш да получиш контрол над компанията. Знам как можеш да получиш пълномощия от тях. И най-важното, знам слабото място на Тофър“. „Кое е то?“ „Суетен е. Освен това е мегаломан, но най-вече е глупав“. „Не може да е глупав и да управлява такава компания“. „Може би на времето не е бил, но сега е. Направо е готов“. „А ти какво искаш от цялата тази работа, Кейси?“ „Главата на Тофър — искам лично да го уволня“. „Друго?“ „Ако успея да ти покажа как… ако, да речем, за шест месеца успеем да превземем «Рендълф оптикълс», бих искала… бих искала да сключа с теб едногодишен договор, който евентуално да бъде продължен до седем години, при заплата, която според теб съответства на моите способности като вицепрезидент на компанията, отговарящ за поглъщането на други компании. Но искам да гледаш на мен като на личност, а не като на жена, просто като на равностойна личност. Разбира се, ти си шефът, но ще се отнасяш с мен като към мъж, като към равен… ако успея.“, Бартлет се ухили и отпи от бирата си.
	— Казах: Добре, съгласен съм. Мислех си, че нямаме какво да губим — аз със своите скапани 750 000 долара и тя с нейния нулев баланс — срещу „Рендълф оптикълс“ за шест месеца, това е дяволска кражба. И си стиснахме ръцете. — Бартлет се изсмя. — За първи път сключвах сделка с жена, просто така. Но никога не съм съжалявал за това.
	— Благодаря, Линк — каза меко Кейси и всички се изпълниха със завист.
	„А какво стана, след като изхвърлихте Тофър, — мислеше Дънрос, както и всички останали. — Тогава ли започна вашата история?“
	— А самата акция? — обърна се той към Бартлет. — Мина нормално, нали?
	— Ужасно, но това беше бойното ни кръщение, а и нещата, които научих, които научихме, се оказаха безценни. След пет месеца вече я контролирахме. Кейси и аз превзехме компания, петдесет и три пъти и половина по-голяма от нашата. Един час преди решителния момент бях вътре с четири милиона долара към банката и адски близо до затвора, но час по-късно вече стана моя. Господи, битка и половина. За 45 дни направихме пълна реорганизация и сега „Рендълф дивижън“ на „Пар-Кон“ носи годишна печалба от сто и петдесет милиона долара и акциите непрекъснато се покачват. Беше истинска светкавична война, която проправи пътя на „Пар-Кон индъстрис“.
	— А какво стана с този Джордж Тофър, Кейси? Как го изхвърли?
	Кейси отмести светлокафявите си очи от Линк и ги насочи към Дънрос, който си помисли: „За Бога, искам да си моя“.
	— В момента, в който поехме компанията аз… — Тя спря, защото единственият телефон иззвъня и изведнъж стаята се изпълни с напрежение. Всички, дори и келнерите, моментално насочиха цялото си внимание към телефона. С изключение на Бартлет. Лицата на Гавалан и де Вил бяха побледнели. — Какво има? — попита Кейси.
	Дънрос наруши тишината:
	— Това е още едно от вътрешните ни правила. По време на обяд не се допускат никакви телефонни обаждания, освен при екстрени ситуации — лични — отнасящи се до някой от нас.
	Те наблюдаваха как Лим оставя подноса с кафето. Стори им се, че мина цяла вечност, докато пресече стаята и вдигне слушалката. Всички те имаха жени, деца и семейства и всички се питаха кой ли е умрял и каква ли трагедия е станала, и се молеха на Господа обаждането да е за някой друг, спомняйки си последния път, когато телефонът иззвъня — преди два дни. За Жак. И още един случай, миналия месец, за Гавалан, когато майка му беше на смъртно легло. За всеки от тях бе имало такива обаждания. И всичките за някакво зло.
	Ендрю Гавалан бе сигурен, че обаждането е за него. Жена му, Кетрин Дънрос, сестрата на Дънрос, беше отишла в болницата за резултатите от мъчителни изследвания — от няколко седмици се чувстваше зле без никаква видима причина. „Боже Господи — помисли си той, — стегни се — съзнавайки, че останалите го гледаха.“
	— _Уеййй?_ — Лим замълча за момент. Обърна се и подаде слушалката! — За вас е, тай-пан.
	Останалите отново започнаха да дишат, наблюдавайки Дънрос. Походката му бе тежка. „Ало?… О, здра… Какво?… Не… не. Идвам веднага… Не, не предприемай нищо. Идвам веднага.“ Те видяха как той потресен затвори телефона в мъртвата тишина.
	— Ендрю, кажи на Клаудия да отложи управителните съвети, предвидени за днес следобед. Ти и Жак ще продължите с Кейси. Обади се Филип. Страхувам се, че горкият Джон Чен е бил отвлечен. — Той излезе.


>	8

#	14:35 часа

	Дънрос слезе от колата и се забърза към отворената врата на огромната къща в китайски стил, кацнала високо на билото на планината и известна като Наблюдателницата на Струан. Той мина покрай една изцъклена прислужничка, която затвори вратата след него, и влезе в дневната. Помещението бе обзаведено във викториански стил, много безвкусно, претъпкано с джунджурии и с лошо подбрана мебелировка.
	— Здравей, Филип — каза той. — Много съжалявам. Горкият Джон! Къде е писмото?
	— Тук. — Филип го вдигна от канапето и стана. — Но първо разгледай онова. — Той посочи една измачкана картонена кутия за обувки, поставена върху мраморната масичка до камината.
	Докато вървеше към масичката, Дънрос забеляза Дайан, съпругата на Филип Чен, която бе седнала на висок стол в един далечен ъгъл.
	— Здравей, Дайан, съжалявам — каза отново. Тя вдигна безстрастно рамене.
	— Джос, тай-пан. — Тя бе на петдесет и две години, евроазиатка и бе втората жена на Филип Чен. Привлекателна, отрупана с бижута дама, облечена с тъмнокафяв _cheong-sam_. Носеше безценна нефритена огърлица и пръстен с четири каратов диамант — измежду многото други. — Да, джос — повтори тя.
	Дънрос кимна — в момента му бе по-неприятна от обикновено. Той се загледа в съдържанието на кутията, без да пипа нищо. Сред измачканите вестници видя една писалка, която знаеше, че е на Джон Чен, шофьорска книжка, ключодържател с няколко ключа, писмо, адресирано до Джон Чен, Синклер Тауърс 14А, и малко найлоново пликче, от което се подаваше парче плат. С писалката, която извади от джоба си, той разтвори шофьорската книжка. Джон Чен.
	— Виж какво има в найлона — каза Филип.
	— Не. Може да се объркат при вземането на отпечатъци.
	— О, бях забравил за това. По дяволите. Естествено, отпечатъци! Моите са… аз отворих пликчето, разбира се. Сега сигурно моите отпечатъци са навсякъде — по всичко.
	— Какво има в него?
	— Има… — Филип Чен се приближи и преди Дънрос да успее да го спре, извади плата от пликчето, без да докосва отново найлона. — Върху плата не остават отпечатъци, нали? Виж! — Вътре имаше голямо парче от човешко ухо, добре отрязано с остър инструмент, без да бъде назъбено.
	Дънрос изруга тихо.
	— Как получихте кутията? — попита той.
	— С домашна доставка. — С треперещи ръце Филип Чен уви ухото и го остави в кутията. — Аз просто… просто отворих колета, както би направил всеки друг на мое място. Донесоха го преди около половин час.
	— Кой?
	— Не зная. Прислужничката каза, че бил някакъв младеж. Младеж с мотопед. Не го е загледала, нито е записала номера. Получаваме много колети по този начин. Не е нещо необичайно — освен надписа върху пакета: „За господин Филип Чен, изключително важно, да бъде отворен лично“, който тя не забелязала веднага.
	— Обади ли се в полицията?
	— Не, тай-пан, ти каза да не предприемам нищо.
	Дънрос отиде до телефона.
	— Успяхте ли да се свържете със съпругата на Джон?
	Дайан веднага каза:
	— Защо е необходимо Филип да й съобщава лошата новина? Тя ще надигне такъв вой, че ще отнесе керемидите. Да се обадим на Барбара? О, Боже, не, тай-пан… не преди да съобщим на полицията. Те трябва да й кажат — знаят как се правят тези работи.
	Отвращението на Дънрос стана още по-голямо.
	— Най-добре е да дойде тук, колкото е възможно по-бързо. — Той набра номера на полицията и поиска да го свържат с Армстронг. Нямаше го. Дънрос каза да му предадат кой го е търсил, а след това поиска да говори с Брайън Куок.
	— Да, тай-пан?
	— Брайън, можеш ли да дойдеш веднага тук? Намирам се в къщата на Филип Чен, горе на Наблюдателницата на Струан. Джон Чен е бил отвлечен. — Той му описа съдържанието на кутията.
	Настъпи тишина, а после Брайън Куок каза:
	— Идвам веднага. Не пипайте нищо и не му позволявайте да разговаря с когото и да било.
	— Добре.
	Дънрос затвори телефона.
	— А сега ми дай писмото, Филип. — Той го пое внимателно, хващайки го за краищата. Китайските йероглифи бяха ясно изписани, но не от човек с добро образование. Той бавно го прочете — знаеше повечето йероглифи:
C>
	Господин Филип Чен, разрешете ми да ви уведомя, че имам остра нужда от 500 000 хонконгски долара и ви моля да го имате предвид. Вие сте толкова богат, че това за вас е все едно да отскубнете по един косъм от девет вола. Тъй като се опасявах, че може и да ми откажете, нямах друг избор, освен да взема сина ви като заложник. Извършвайки това, се освободих от страха от отказа ви. Надявам се, че ще премислите внимателно и че ще погледнете на мен съвсем сериозно. От вас зависи дали да се обадите в полицията, или не. Изпращам ви с това и някои вещи, които синът ви използва ежедневно, като доказателство за положението, в което е. В колета се намира и парченце от ухото му. Би трябвало да осъзнаете безпощадността и жестокостта на моите действия. Ако ми платите безпрепятствено сумата, ще бъде гарантирана сигурността на сина ви.
@	Написано от Бившия вълк
C$
	Дънрос посочи към кутията:
	— Извинявай, но позна ли… онова?
	Филип Чен и жена му се изсмяха нервно:
	— А ти, Йан? Познаваш Джон, откакто се е родил. Това е… как може човек да разпознае такова нещо, а?
	— Някой друг знае ли за случилото се?
	— Не, освен, разбира се, прислугата, Шити Т’Чънг и няколко приятели, които бяха дошли на обяд. Те… те бяха тук, когато пристигна колетът. Тръгнаха си, малко преди да дойдеш.
	Дайан Чен се извъртя на стола и изрече онова, което си мислеше Дънрос:
	— Значи със сигурност до довечера ще научи целият Хонконг!
	— Да. А на сутринта ще бъде на първа страница във всички вестници — с огромни букви. — Дънрос се опита да подреди хилядите въпроси и отговори, които се въртяха в главата му. — Пресата ще научи случайно за… ухото и за „Бившия вълк“ и ще направи от тях сензация.
	— Да. Да, така ще стане. — Филип Чен си спомни какво бе казала Шити Т’Чънг, веднага след като прочетоха писмото. „Не давай откупа поне една седмица, Филип, стари приятелю, и ще станеш световноизвестен! _Айейа_, представи си само, парче от ухото му и Бившия вълк! Ще станеш световноизвестен!“
	— Може това да не е неговото ухо, а само номер — каза с надежда Филип Чен.
	— Да. — „Ако това наистина е ухото на Джон — мислеше си Дънрос — и при положение, че са го изпратили още първия ден, преди каквито и да е преговори, мога да се обзаложа, че горкото момче е вече мъртво“. — Няма никакъв смисъл от такава жестокост — каза той. — Разбира се, че ще платиш.
	— Разбира се. Имаме късмет, че не сме в Сингапур, нали?
	— Да. — Според законите на Сингапур, в момента, в който някой бъде отвлечен, се замразяват всички банкови сметки на неговото семейство, за да се предотврати плащането на откуп. Там отвличанията бяха станали като епидемия, а почти никой не бе арестуван. Китайците предпочитаха да плащат тихо и бързо, без да казват и дума на полицията. — Копеле такова! Горкият Джон.
	Филип предложи:
	— Искаш ли чай или някакъв алкохол? Гладен ли си?
	— Не, благодаря. Ще изчакам Брайън Куок и тръгвам. — Дънрос погледна кутията и ключовете. Беше ги виждал много пъти. — Липсва ключът от банковия сейф — каза той.
	— Какъв ключ? — попита Дайан Чен.
	— Джон винаги носеше ключ от банков сейф.
	Тя не помръдна от стола си:
	— А сега не е ли там?
	— Не.
	— Може би грешиш. За това, че винаги е бил в него.
	Дънрос я погледна, после погледна и Филип Чен. „Е — помисли си той, — ако не са го взели престъпниците, са го взели Филип и Дайан. На тяхно място бих направил същото. Бог знае какво може да има в този сейф“.
	— Може и да греша — каза спокойно той.
	— Чай, тай-пан? — попита Дайан и той забеляза дълбоко в очите й сянка на усмивка.
	— Да, мисля, че ще пия — беше сигурен, че те са взели ключа.
	Тя стана, поръча на висок глас чая и отново седна. „Дано полицията побърза…“
	Филип гледаше през прозореца към изсушената градина. „Дано завали.“
	— Интересно, колко ли ще ни струва да си върнем Джон? — промърмори тя.
	След пауза Дънрос каза:
	— Има ли значение?
	— Разбира се, че има — моментално отвърна Дайан.
	— О, да — продължи като ехо Филип Чен. — 500 000 долара! _Айейа_, 500 000 долара — това е цяло състояние. Проклети триади! Е, щом искат пет, значи ще мога да ги убедя за 150 000. Слава Богу, не поискаха милион! — той вдигна вежди и лицето му придоби още по-пепеляв цвят. — _Дю не ло мо_ на всички, които отвличат хора. Трябва да си получат заслуженото — до един.
	— Да — продължи Дайан. — Гнусни триади. Полицията трябва да действа по-умно! По-твърдо и по-умно и по-добре да ни пази.
	— Това вече не е справедливо — каза остро Дънрос. — В Хонконг от години не е имало отвличане, а в Сингапур се случва всеки месец! Престъпността тук е невероятно ниска — нашата полиция върши огромна работа — огромна.
	— Хм, — изсумтя Дайан. — Всички са корумпирани. Защо стават полицаи, ако не, за да забогатеят? На нито един от тях нямам доверие… Колкото до отвличанията, хм, последното беше преди шест години. Отвлякоха моя трети братовчед, Фу Сан Сунг. Семейството му трябваше да плати 600 000 долара, за да си го върне жив и здрав… Това почти ги разори.
	— Ха! — с присмех рече Филип Чен. — Да се разори Сунг пойната птичка? Невъзможно! — Сунг пойната птичка бе много богат шанхаец, корабен магнат, към петдесетте, с остър и прекалено дълъг нос за китаец. Наричаха го Пойната птичка, защото непрекъснато се стрелкаше от една танцова зала в друга, от цвете на цвете — в Сингапур, Банкок, Тайпей и Хонконг, бъркайки с лъжицата на своята мъжественост в безброй женски бурканчета с мед. Носеха се слухове, че не бил чак толкова мъжествен, защото обичал да прави френска любов.
	— Ако не се лъжа, полицията върна по-голямата част от парите и вкара престъпниците зад решетките за двадесет години.
	— Да, тай-пан, така беше. Но им бяха необходими много месеци. Освен това нямам нищо против да се обзаложа за това, че полицията знаеше повече, отколкото казваше.
	— Абсолютни глупости! — каза Дънрос. — Нямаш никакво основание да мислиш така! Никакво.
	— Точно така! — каза Филип Чен с раздразнение. — Хванаха ги, Дайан. — Тя го погледна и той веднага промени тона си. — Разбира се, скъпа, някои от полицаите може и да са корумпирани, но ние тук имаме голям късмет, голям късмет. Предполагам, че нямаше да се тревожа толкова за Джон — всичко е въпрос единствено на откуп, а до този момент семейството ни винаги е имало късмет — нямаше да се тревожа, ако не беше… ако не беше това. — Той посочи с отвращение към кутията. — Ужасно! И абсолютно дивашко.
	— Да — отвърна Дънрос, мислейки, че ако това не е ухото на Джон, чие е тогава — откъде можеш да намериш ухо?
	Той едва не се изсмя на абсурдността на своите въпроси. После отново се върна към отвличането — дали е свързано по някакъв начин с Цу-ян, с оръжието и с Бартлет. Един китаец не би осакатил жертвата си. Не, и със сигурност не толкова скоро. Отвличането е древно китайско изкуство, чиито правила винаги са били известни: плащай и си затваряй устата и всичко ще е наред, протакай и говори и ще имаш много неприятности.
	Той се загледа през прозореца към градините и грандиозния изглед на север към големия град и морето. Лазурното море бе осеяно с кораби, джонки и сампани. Небето над тях бе прекрасно, без изгледи за дъжд, а летният мусон духаше неизменно от югозапад. И се запита разсеяно, как ли са изглеждали клиперите, носени от вятъра или борещи се с него, по времето на неговите прадеди. Дърк Струан винаги бе имал наблюдателница на върха на планината. Оттам е виждал на юг, на изток и на запад, както и големия канал Шеунг Сц Мън, който идваше към Хонконг от юг — единственият път, насочен към вътрешността за корабите от родината, от Англия. От Наблюдателницата на Струан той е можел тайно да забележи идващия кораб с пощата и тайно да изпрати долу сигнал. После тай-панът изпращал бързо корабче, което да донесе първо пощата, за да има преднина от няколко часа пред своите съперници и тези няколко часа вероятно са били равни на разликата между богатството и разорението — толкова огромно, колкото и времето, което го деляло от родината. „А не като сега със съвременните съобщения — мислеше си Дънрос. — Ние имаме късмет — не ни се налага да чакаме почти две години за отговор, както е чакал Дърк Струан. Господи, какъв мъж трябва да е бил. Не бива да изпускам сделката с Бартлет. Трябва да имам тези двадесет милиона“.
	— Сделката изглежда много добра, тай-пан — каза Филип Чен, като че ли бе прочел мислите му.
	— Да. Да, така е.
	— Ако наистина вложат тези пари, всички ние ще натрупаме състояние, а това ще бъде _h’eung yau_ за „Ноубъл хаус“ — добави той сияещ.
	Усмивката на Дънрос отново стана саркастична. _H’eung yau_ означаваше „благоуханен подкуп“ и обикновено се отнасяше до парите, плащани от всички китайски ресторанти, от повечето бизнесмени, от занимаващите се с хазартни игри, от танцовите зали и от всички леки дами на триадите, или подобните на тях организации по целия свят.
	— Все пак мисля, изумително е, че _h’eung yau_ се плаща навсякъде, където има китайци.
	— Така е, тай-пан, — каза Дайан, като че ли говореше на дете. — Как би могъл да съществува бизнес, ако не бъде защитаван? Естествено, ти си готов да платиш и плащаш, без да ти пука. Всеки дава _h’eung yau_ в една или друга форма. — Нефритената й огърлица потракна, докато се наместваше на стола си. Очите й бяха тъмни, тъмни на фона на бялото й лице — нещо, което китайците високо ценяха. — А за сделката с Бартлет, тай-пан, как мислиш, ще стане ли?
	Дънрос се загледа в нея. „Е-е, Дайан — каза си той, — уведомена си за всички по-важни подробности, които знае и Филип както за неговия, така и за моя бизнес. И повечето от тях са такива, че Филип ще завие от гняв, ако предполагаше, че са ти известни. Така че знаеш, че «Струан» може да се окаже в ужасно положение, ако не стане сделката с Бартлет. Но ако тръгне, нашите акции страхотно ще се покачат и отново ще бъдем богати — и ти ще бъдеш богата, ако се включиш навреме и купиш навреме. Да. А аз, за разлика от Филип, познавам хонконгските китайки, защото нямам в себе си нищо китайско. Знам, че вие сте най-бруталните жени на света, когато работата опре до пари. Или, може би най-практичните. Както и ти, Дайан. И съм сигурен, че сега трепериш от вълнение, колкото и да се мъчиш да се преструваш, че не е така. Защото Джон Чен не е твой син. И ако той бъде отстранен, двамата ти синове ще станат преки наследници и по-големият, Кевин, ще замести Филип. Затова ти се молиш така, както никога не си се молила, Джон да не се върне. Ти си очарована. Джон е отвлечен и вероятно убит, а ти се интересуваш повече от сделката с Бартлет“.
	— Жените са толкова практични — каза той.
	— В какъв смисъл, тай-пан? — попита тя и присви очи.
	— Те гледат на нещата в перспектива.
	— Понякога изобщо не мога да те разбера, тай-пан — отвърна тя и в гласа й прозвуча раздразнение. — Какво повече можем да направим сега за Джон Чен? Нищо. Направихме всичко възможно. Когато пристигне писмото за откупа, ще преговаряме, ще платим и всичко ще се оправи. А сделката с Бартлет е важна, много важна, много-много важна, каквото и да се случи, нали? _Мо чинг, мо менг._ Без пари няма живот.
	— Точно така. — Погледът на Филип случайно попадна върху кутията и той потрепери. — Мисля, че при това положение, тай-пан, моля да ни извиниш тази вечер… но не мисля…
	— Не, Филип — каза твърдо жена му. — Не. Трябва да отидем. Това е въпрос на престиж за цялата „Ноубъл хаус“. Няма да променяме програмата си. Колкото и да ни е трудно да го сторим, няма да я променяме.
	— Добре, щом казваш.
	„Да. Твърдо да — тя реши да облече съвсем друг тоалет, за да усили драматичния ефект от тяхното появяване. — Ще отидем довечера и целият Хонконг ще заговори за нас. Естествено ще вземем и Кевин. Може би той вече е наследник. _Айейа!_ За кого трябва да се ожени синът ми? Време е да мисля за бъдещето. Двадесет и две е идеална възраст и аз трябва да преценя новото бъдеще, което се открива пред него. Да, съпруга. Но коя? Ако е наследник, трябва бързо да намеря най-подходящото момиче, преди някоя млада кобилка с горещи бедра и алчна майка да го е сторила. _Айейа_ — тя пламна цялата — боговете забраняват това!“
	— Да.
	„И двамата сте прави — помисли си Дънрос. — В момента не може да се направи нищо повече. Китайците са много мъдри и много практични. Затова мисли за важните неща — каза си той. — Нима можеш да намериш по-подходящ момент и по-подходящо място оттук и сега, за да започнеш изпълнението на плана, който обмисляш, откакто се запозна с Бартлет? Никога.“
	— Слушай — той взе окончателно решение и погледна към вратата, която водеше към стаите на прислугата, за да се увери, че са сами. Сниши гласа си до заговорнически шепот, а Филип и жена му се наведоха, за да го чуват по-добре. — Преди обяд се срещнах с Бартлет на четири очи. Разбрахме се за сделката. Ще трябва да направя само някои дребни изменения, но официалното подписване на договора ще бъде следващия вторник. Двадесетте милиона са сигурни и още двадесет догодина.
	Филип Чен засия.
	— Поздравления.
	— По-тихо, Филип — изсъска жена му, също толкова доволна. — Тези устати роби в кухнята имат уши, които чуват какво се говори на остров Ява. О, но това е грандиозна новина, тай-пан.
	— Нито един външен човек не трябва да научи — каза меко Дънрос. — Днес следобед ще наредя на нашите брокери да започнат тайно да купуват акциите на „Струан“ — с всички пари, с които разполагаме. Вие направете същото. На малки пакети и наредете на всички ваши брокери и подставени лица — както обикновено.
	— Да.
	— Лично аз тази сутрин купих четиридесет хиляди.
	— С колко ще се покачат акциите ни? — попита Дайан Чен. — Двойно.
	— За колко време?
	— До тридесет дни.
	— Еееий — изкиска се — тя ликуващо. — Само като си помисля.
	— Да — каза любезно Дънрос. — Помисли си! А вие двамата ще кажете само на най-близките си приятели, които никак не са малко, а те ще споделят също само с най-близките си, които са хиляди и ще купувате, купувате, защото това е свръхсекретна вътрешна информация, съвсем сигурна и без никакъв риск, което още повече ще ускори покачването на акциите. А това, че е само за вътрешна консумация, със сигурност ще се разчуе и ще се хванат още много хора, а официалното обявяване на сделката с „Пар-Кон“ ще даде финален тласък и другата седмица, ще обявя поглъщането на „Ейжън пропъртис“. И тогава всички в Хонконг ще започнат да купуват. Акциите ни ще скочат фантастично. А в подходящ момент, ще зарежа „Ейжън пропъртис“ и ще се насоча към истинската цел.
	— Какво количество, тай-пан? — попита Филип Чен, а мозъкът му трескаво пресмяташе възможните печалби.
	— Максималното. Но това не бива да излиза от семейството. Нашите акции ще сложат началото на покачването на цените.
	Дайан се задъха:
	— Ще има покачване на цените?
	— Да. И ние ще бъдем начело. Моментът е назрял, всички в Хонконг са готови. Ние ще предоставим средствата и с един добре обмислен тласък ще създадем паника.
	Настъпи дълга тишина. Дънрос наблюдаваше лицето й, на което се изписа алчност.
	Пръстите й играеха с нефритените мъниста. Той погледна към Филип и разбра, че част от компрадорския му мозък мислеше за многото плащания, които той, Филип, бе приподписал от името на „Струан“ и които трябваше да бъдат изпълнени в срок от тринадесет до тридесет дни: 12 милиона щатски долара на „Тода шипинг индъстрис ъф Йокохама“ за двата големи товарни кораба, 6 800 000 долара на „Орлин интернешънъл Мърчънт бенк“ и 750 000 долара на Цу-ян, който беше решил един негов проблем. Но по-голямата част от мозъка му сигурно се занимаваше с двадесетте милиона на Бартлет и покачването на акциите — удвояването им, което той произволно бе прогнозирал.
	„Удвояване? Невъзможно — абсолютно, няма никакъв шанс… Освен ако има покачване на цените.“
	Дънрос усети как пулсът му се ускори:
	— Ако има повишаване на цените… Господи, Филип, можем да успеем!
	— Да, да, съгласен съм с теб, Хонконг е узрял. — Очите на Филип Чен заблестяха и той забарабани с пръсти. — Какво количество, тай-пан?
	— До послед…
	Дайан прекъсна Дънрос развълнувано:
	— Филип, миналата седмица астрологът ми каза, че този месец ще бъде много важен за нас! Покачване на цените! Ето какво е означавало това.
	— Точно така, спомням си, че ми го каза, Дайан, Ох, ох, ох! Какво количество, тай-пан? — попита отново той.
	— До последното пени! Това ще стане големият ни удар. Но до петък трябва да бъде в пълна тайна. Абсолютна — до петък. И тогава, след като затворят борсата, ще издам сделката с Бартлет…
	— Ееех — изсъска Дайан.
	— Да. През уикенда ще откажа да коментирам пред пресата. Филип, погрижи се да не те открият. Ще им кажа да дойдат в понеделник сутринта. Всички ще умират от нетърпение. Пак ще откажа да коментирам, но в понеделник открито ще купуваме. След това, веднага след края на работния ден, ще обявя, че сделката е сключена. А след това ще дойде вторник…
	— И покачването на цените ще започне!
	— Да.
	— Прекрасен ден — изкряка щастливо Дайан. — И всеки _ама_, прислужник, кули, бизнесмен ще реши, че джосът му е чудесен и ще изтегли всичките си спестявания. Всичко ще се изкупи и всички акции ще скочат страхотно. Колко жалко, че утре няма да има уводна статия… а още по-добре предсказания на астролог в някой от вестниците… или… — Погледът й бе станал почти злобен от вълнение. — Какво ще кажеш за астролога, Филип?
	Той я изгледа шокиран:
	— Старият сляп Тунг?
	— Защо не? Малко _h’eung yau_ в лапата му… или обещание за няколко акции, каквито и да са те. А?
	— Ами, аз…
	— Остави това на мен. Старият сляп Тунг ми е доста задължен. Изпращала съм му много клиенти! И няма да сбърка чак толкова, ако каже, че небесните знамения вещаят най-големия бум в историята на Хонконг, нали?


>	9

#	17:25 часа

	Полицейският патолог доктор Менг фокусира микроскопа и внимателно разгледа тънкото резенче човешка плът, което бе отрязал от ухото. Брайън Куок нетърпеливо го наблюдаваше. Докторът бе малък педантичен кантонезец с очила с голям диоптър, вдигнати на челото му. Най-после той изправи глава и очилата му елегантно паднаха на мястото си.
	— Виж Брайън, възможно е да е отрязано от жив човек, а не от труп… вероятно е. Може би преди не повече от около осем или десет часа. Притиснатото място… тук погледни. — Доктор Менг посочи внимателно към обезцветеното петно отзад и отгоре. — … със сигурност ме навежда на мисълта, че човекът е бил жив.
	— Защо притиснато, доктор Менг? Притиснато от какво? А разреза?
	— Може да е било причинено от някой, който здраво го е държал — каза предпазливо доктор Менг, — докато са го отрязвали.
	— С какво — с нож, с бръснач или с китайски домакински сатър?
	— С остър инструмент.
	Брайън Куок въздъхна:
	— Това може ли да предизвика смърт? Шокът? Например на човек като Джон Чен?
	Доктор Менг намокри пръстите си.
	— Да, възможно е. Но е възможно и да остане жив. Имал ли е някакви проблеми със сърцето?
	— Баща му каза, че не е имал. Още не съм попитал личния му лекар — заминал е на почивка, но Джон винаги е изглеждал съвсем здрав.
	— Вероятно такова осакатяване не би могло да убие здрав човек, но една-две седмици ще се чувства доста зле. — Докторът се усмихна широко. — Наистина много зле.
	— Господи! — каза Брайън. — Можеш ли да ми кажеш още нещо, което би ми помогнало? Дали ухото е на евроазиатец или на чист китаец?
	— Не. Не, по това парче е почти невъзможно. Но със сигурност не е от англосаксонец, нито от индиец, нито от негър. — Доктор Менг свали очилата си и се вгледа с късогледите си очи във високия полицейски началник. — Това вероятно ще причини големи вълнения в „Хаус ъф Чен“, а?
	— Да. А също и в „Ноубъл хаус“. — Брайън Куок се замисли за момент. — Според теб този Бивш вълк, този маниак, дали е китаец?
	— Почеркът би могъл да принадлежи на културен човек, да. Но също толкова вероятно е да го е написал и някой _quai loh_, който се прави на културен. Но това не значи, че този, който го е извършил е написал и писмото.
	— Знам. Каква е вероятността Джон Чен да е мъртъв?
	— От осакатяването ли?
	— От факта, че Бившият вълк, или по-вероятно Бившите вълци, са изпратили ухото, преди дори да започнат преговори.
	Дребният мъж се усмихна и каза сухо:
	— Имаш предвид мисълта на Сън Цу: убий един, за да хвърлиш в ужас десет хиляди? Не знам. Не размишлявам върху такива неразрешими загадки. Преценявам само шансовете на коне или на акции. Какво ще кажеш за Голдън Лейди, коня на Джон Чен?
	— Има огромни шансове. Определено. Както и Ноубъл Стар — на Струан, и Пайлът Фиш — на Горнт, а още повече Бътърскот Лес — на Ричард Куанг. Това е фаворитът, ще заложа на него. Но Голдън Лейди бяга много добре. Вероятно залаганията за нея ще започнат от три към едно. Фурия е и състезанието ще е добро за нея. В сухо време. Хич я няма при дъжд.
	— А има ли някакви изгледи за дъжд?
	— Възможно е. Казват, че се задава буря. Дори и една капка би могла много да промени нещата.
	— Значи дано да не вали до неделя, а?
	— Този месец няма да вали, освен ако не извадим страшен късмет.
	— Е, все едно! Идва зима и тогава ще се отървем от тази проклета влага. — Доктор Менг погледна към стенния часовник. Беше 17:35. — Какво ще кажеш за едно бързо, преди да се приберем вкъщи?
	— Не, благодаря. Имам още малко работа. Адски неприятна история.
	— Утре ще видя дали мога да открия някакви улики по плата, хартията или другите неща. Може би някои и друг отпечатък ще ти бъде от полза — добави докторът.
	— Не съм съвсем сигурен. Цялата тази работа е много гнила. Наистина много гнила.
	Доктор Менг кимна и мекотата изчезна от гласа му:
	— Всяко нещо, свързано с „Ноубъл хаус“ и тяхната марионетка, „Хаус ъф Чен“, е гнило. Не е ли така?
	Брайън Куок премина на _сей яп_, един от основните диалекти в провинцията Куантунг, на който говореха много от кантонезците в Хонконг:
	— Искаш да кажеш, че всички капиталистически кучета са гнили, нали? И че сред тях „Ноубъл хаус“ и „Хаус ъф Чен“ са главните и пълни с лайна? — каза той закачливо.
	— Още ли не си разбрал, че ветровете на промяната фучат из целия свят? И че Китай под прославеното ръководство на Председателя Мао и мисълта на Мао е водещ…
	— Не се опитвай да ме спечелиш за новата си вяра — каза студено Брайън Куок, преминавайки отново на английски. — Повечето от мислите на Мао са преписани от трудовете на Сън Цу, Конфуций, Маркс, Лао Цу и някои други. Знам, че е поет — велик поет — но е поробил Китай и сега там няма никаква свобода. Никаква.
	— Свобода ли? — каза предизвикателно дребният мъж. — Какво е свободата за няколко години, когато под ръководството на Председателя Мао Китай отново стана Китай и отново зае в света мястото, което заслужава. Сега всички гадни капиталисти се страхуват от Китай! Страхува се дори и ревизионистка Русия.
	— Да. Съгласен съм. И му благодаря за това. А между другото, ако тук не ти харесва, иди си в Кантон, за да се потиш и под езика в твоя комунистически рай и _дю не ло мо_ на всички комунисти и техните съмишленици!
	— Трябва да отидеш там и сам да видиш. Кофти пропаганда е, че комунизмът е лош за Китай. Не четеш ли вестници? Вече никой не гладува.
	— А какво ще кажеш за двадесетината милиона, които бяха убити след преврата? А промиването на мозъци?
	— Също пропаганда! Това, че си учил в английски и канадски училища и че говориш като капиталистическа свиня, още не значи, че си един от тях. Не забравяй произхода си.
	— Не го забравям. Помня го много добре.
	— Баща ти е сгрешил, като те е изпратил да учиш другаде!
	Всички знаеха, че Брайън Куок е роден в Кантон и на шестгодишна възраст е изпратен да учи в Хонконг. Бил толкова добър ученик, че през 37-а, вече на дванадесет години, спечелил стипендия за много реномирано училище в Англия и заминал. През 39-а, при започването на Втората световна война, цялото училище било евакуирано в Канада. През 42-а на осемнадесет години завършил като първенец на класа, старши префект, и започнал работа в Кралската канадска конна полиция (в цивилния отдел) в огромния китайски квартал на Ванкувър. Говорел кантонезки, мандарински, _сей яп_ и се откроявал в службата. През 54-а подал молба да бъде прехвърлен в Кралската хонконгска полиция. С неохотното съгласие на канадската конна полиция, която искала да го задържи, той се върнал.
	— Това, че работиш за тях, е жива загуба, Брайън! — продължи доктор Менг. — Трябва да служиш на масите и да работиш за Партията!
	— През 43-а Партията уби баща ми, майка ми и по-голямата част от семейството ми!
	— Няма никакво доказателство! Никакво. Това са слухове. Може да е работа на дяволите от Куоминтанг. Тогава в Кантон цареше хаос. Бях там и зная! Може да са били японските свине или триадите, кой знае? Откъде си сигурен?
	— Сигурен съм.
	— Имало ли е свидетел? Не! Ти самият си ми го казвал! — гласът на доктор Менг стана креслив и той се взря в него с късогледите си очи. — Айейа, ти си китаец. Използвай образованието си за доброто на Китай, за масите, а не за капиталистическите господари.
	— Я върви на майната си!
	Доктор Менг се изсмя и очилата му пак паднаха на мястото си. „Само почакай, полицейски началник Кар-шун Куок. Някой ден ще ти се отворят очите, някой ден ще разбереш колко прекрасно е това.“
	— А междувременно си свърши работата и ми дай нещо конкретно! — Брайън Куок излезе от лабораторията и закрачи по коридора към асансьора. Ризата му беше залепнала за гърба. „Дано да завали“ — помисли той.
	Влезе в асансьора и няколко полицаи го поздравиха. Той им отвърна. Слезе на третия етаж и тръгна по мрачния коридор към кабинета си. Армстронг го чакаше, четейки лениво някакъв китайски вестник.
	— Здрасти, Робърт — каза той, доволен, че го вижда. — Нещо ново?
	— Нищо. А при теб?
	Брайън Куок му каза какво е мнението на доктор Менг.
	— Този малък педераст с неговото „вероятно е“! Категоричен е, само когато има пред себе си труп, а дори и тогава проверява по няколко пъти.
	— Да. Или когато говори за Председателя Мао.
	— О, пак ли пусна разваления грамофон?
	— Да. — Брайън Куок се ухили. — Казах му да си върви в Китай.
	— Никога няма да го направи.
	— Знам. — Брайън се загледа в купчината листа, която се мъдреше върху бюрото му и въздъхна. — Местен човек не би отрязал ухо толкова бързо.
	— Не, ако става въпрос за обикновено отвличане.
	— Какво?
	— Може някой да му е имал зъб, а отвличането да е само прикритие — каза Армстронг и изпеченото му лице стана сериозно. — Съгласен съм с теб и с Дънрос. Мисля, че са го очистили.
	— Но защо?
	— Може би Джон се е опитвал да се измъкне, станало е сбиване и те или той са изпаднали в паника, и преди да разберат какво точно става, те или той са го наръгали или са го фраснали с тъп предмет. — Армстронг въздъхна и се протегна, за да отпусне стегнатите си рамене. — Във всеки случай, приятелче, Големият Бял Баща иска тази работа да бъде бързо разкрита. Удостои ме дори с телефонно обаждане, за да ме уведоми, че лично губернаторът е изразил своята загриженост.
	Брайън Куок тихо изпсува:
	— Лошите вести се разчуват бързо! Още нищо ли не е излязло по вестниците?
	— Не, но целият Хонконг говори за това и утре сутрин огнен вятър ще ни духа под опашките. Страхувам се, че Господин Благороден Скапан Бивш Вълк с помощта на чумавата, черногледа, несговорчива хонконгска преса, ще ни създаде маса неприятности, докато хванем това копеле или копелета.
	— Но ние ще го пипнем, о да, ще го пипнем!
	— Разбира се. Какво ще кажеш да ударим по една бира — или по-добре по един много голям джин с тоник? Имам нужда.
	— Добра идея. Пак ли те сви стомахът?
	— Да. Мери твърди, че се дължи на прекрасните мисли, с които съм изпълнен. — Те се засмяха в един глас и тръгнаха към вратата. Вече бяха в коридора, когато телефонът иззвъня.
	— Зарежи я тая проклетия, не вдигай. Бълва само неприятности — каза Армстронг, въпреки че много добре знаеше, че нито той, нито Брайън биха го сторили.
	Брайън вдигна слушалката и замръзна. Беше старши полицейски началник Роджър Крос, шефът на Специалното разузнаване.
	— Да, сър?
	— Брайън, ако обичаш, веднага се качи при мен.
	— Да, сър.
	— Армстронг при теб ли е?
	— Да, сър.
	— Доведи и него. — Чу се щракане.
	— Да, сър — той остави слушалката и усети как потта се стича по гърба му. — Господ ни вика — и двамата.
	Сърцето на Армстронг прескочи.
	— А? И мен ли? — той настигна Брайън, който бе тръгнал към асансьора. — За какво, по дяволите, съм му притрябвал? Вече не съм в Специалното разузнаване.
	— Не е наша работа да разсъждаваме. Нашата работа е да се насираме, само като измърмори. — Брайън Куок натисна горния бутон. — Какво става?
	— Сигурно е нещо важно. Може да е свързано с Китай.
	— Чоу Ен-лай е свалил Мао и сега умерените са на власт?
	— Мечтател! Мао ще умре на своя пост — Богоизбраният Вожд на Китай.
	— Единственото хубаво нещо, което може да се каже за Мао е, че първо е китаец и после комунист. Проклети комунисти!
	— Ей, Брайън, може би руснаците пак създават напрежение по границата. Нов инцидент?
	— Възможно е. Да. Задава се война — ясно ли ти е, задава се война между Китай и Русия. Мао е прав и за това.
	— Руснаците не са чак толкова глупави.
	— Не бъди толкова сигурен, приятелю. Казвал съм го и пак ще го кажа — руснаците са срещу целия свят. Ще има война — скоро ще ми дължиш хиляда долара, Робърт.
	— Не ми се плаща този бас. Унищожението ще бъде ужасяващо.
	— Да. Но въпреки това ще се случи. Мао е прав и за това. Наистина ще бъде ужасно, но не и катастрофално. — С раздразнение Брайън Куок натисна отново бутона за асансьора. Внезапно вдигна очи. — Нали не мислиш, че е възможно в края на краищата да е започнало нападение от страна на Тайван?
	— Този стар изтъркан виц? Тази илюзия? Я стига, Брайън! Чианг Кай-шек никога няма да хвърли Тайван в такова нещо.
	— Ако не го направи, целият свят ще отиде по дяволите. Ако Мао се задържи на власт тридесет години… Господи, не можеш да си представиш какво ще стане. Един милиард автомати? Чианг беше съвсем прав, като преследваше комунистическите копелета — те са истинският враг на Китай. Те са китайската чума. Боже, ако им бъде дадено време, ще обработят всички деца като кучетата на Павлов.
	Армстронг каза меко:
	— Всеки би помислил, че си бесен националист. Успокой се, момчето ми, всичко на този свят е отвратително. А ти, капиталистическо куче, можеш да ходиш в събота на конни състезания, в неделя — на рали, а на всичкото отгоре и един куп сладки котенца, които само чакат да им смигнеш. А?
	— Извинявай. — Те се качиха в асансьора. — Онова копеленце Менг ме извади от равновесие — каза Брайън и заби палеца си в най-горния бутон.
	Армстронг мина на кантонезки:
	— _Да ти седне старата ти майка, братко._
	— _А на твоята да го натъпче бясна маймуна с един тестис в кофа свински лайна._
	Армстронг засия.
	— Не е лошо, Брайън — каза той на английски. — Никак не е лошо.
	Асансьорът спря. Минаха по мрачния коридор, спряха пред вратата и се подготвиха. Брайън леко почука.
	— Влез.
	Роджър Крос бе на около петдесет години, висок, слаб мъж, със светлосини очи, руса оредяваща коса и малки ръце с дълги пръсти. Бюрото му бе подредено безупречно. Безупречен бе и цивилният му костюм, а кабинетът — спартански. Той ги покани с жест, продължавайки да чете съдържанието на някаква папка. Най-после я затвори внимателно и я постави пред себе си.
	— Американски милионер пристига с контрабандно оръжие, бивш, силно подозиран наркотрафикант и шанхайски милионер бяга в Тайван, а сега и — Господ да ни е на помощ — отвличане на важна клечка, Бивши вълци и отрязано ухо. Всичко това за някакви си деветнадесет часа. Каква е връзката?
	Армстронг наруши тишината:
	— Трябва ли да има такава, сър?
	— А не трябва ли?
	— Съжалявам, но не зная. Засега.
	— Това е много досадно, Робърт, наистина много досадно.
	— Да, сър.
	— Влудяващо. Особено като се има предвид, че онези, които дърпат конците, вече започнаха да ми дишат тежко във врата. А когато се случи такова нещо… — Той им се усмихна и двамата направиха усилие, за да не потреперят. — Разбира се, Робърт, вчера те предупредих, че може да са замесени големи имена.
	— Да, сър.
	— Брайън, вече те готвим за висок пост. Не мислиш ли, че можеш да изхвърлиш от съзнанието си конните и автомобилните състезания и почти всички фусти ида приложиш твоите несъмнени способности в разрешаването на този малък ребус.
	— Да, сър.
	— Моля те, направи го. Много бързо. Натоварен си със случая заедно с Робърт — може би през следващите няколко дни ще има нужда от твоите знания. Искам тази работа да ми се махне от главата много, много бързо, защото изникна малък проблем. Снощи ми се обади един от нашите американски приятели от консулството. Частно. — Той посочи папката. — Това е резултатът. С негова помощ в малките часове пипнахме оригинала. Естествено това е копие, оригиналът беше върнат и… — той се поколеба, търсейки точната дума, — … куриерът, между другото аматьор, не разбра нищо. Това е доклад, нещо като бюлетин с няколко раздела. И всичките са доста любопитни. Да. Единият е със заглавие „КГБ в Азия“. Според него съществува дълбоко законспирирана шпионска мрежа, за която дори не съм и чувал, с кодово название „Севрин“. Имат агенти на ключови позиции в правителството, полицията и бизнеса — на ниво тай-панове — из цяла Азия _и особено тук, в Хонконг_.
	От устата на Брайън Куок излезе само едно свистене.
	— Точно така — каза любезно Крос. — Ако това е вярно.
	— А вие мислите, че е. Така ли? — попита Армстронг.
	— Знаеш ли, Робърт, май ще трябва да те пенсионираме по-рано поради болест: размекване на мозъка. Ако не бях разтревожен, мислиш ли, че щях да си направя жалкото удоволствие да моля за съдействие Криминалния отдел в Каулуун?
	— Извинете, сър.
	Крос завъртя папката с лице към тях и я отвори на заглавната страница. Там пишеше: _„Строго поверително за Йан Дънрос. Да се предаде лично. Доклад 3/1963. Единствен екземпляр.“_
	— Да — продължи той. — Да. За първи път имаме реално доказателство за това, че „Струан“ имат собствена разузнавателна мрежа. — Той се усмихна, от което ги полазиха тръпки. — Бих искал да разбера, как търговците са в течение на цялата тайна информация, която би трябвало да знаем много преди тях.
	— Да, сър.
	— Докладът явно е част от поредица, а този е подписан от името на Комисията за изследвания на „Струан“, някакъв си А. М. Грант в Лондон, датата е от преди три дни.
	Брайън Куок отново зяпна:
	— Грант? Това не е ли Алън Медфърд Грант, сътрудник на Института за стратегическо планиране в Лондон?
	— Отличен, Брайън. Десет от десет. Да. Самият господин А. М. Г. Господин Важна Клечка, господин Съветника на правителството на Нейно Величество по секретните дела, който наистина знае страшно много неща. Познаваш ли го, Брайън?
	Брайън Куок каза:
	— Миналата година се срещнах няколко пъти с него по време на курса за висши полицейски служители в „Дженеръл стаф колидж“. Изнесе лекции по въпросите на съвременното стратегическо мислене в Далечния Изток. Блестящ. Наистина блестящ.
	— За щастие е англичанин и е на наша страна. Но въпреки това… — Крос отново въздъхна. — Искрено се надявам, че този път е направил грешка. Защото, ако не е така, сме затънали в блатото повече, отколкото съм си представял. Изглежда, че много малко от нашите тайни са все още тайни. Неприятно. Много. А колкото до това — той докосна папката, — наистина съм много шокиран.
	— Оригиналът стигнал ли е до назначението си?
	— Да. Дънрос го е получил лично, днес в 4:18 следобед. — Гласът му стана още по-мек. — Слава Богу, отношенията ми с братовчедите ни зад океана са прекрасни. Като твоите, Робърт, и за разлика от твоите, Брайън. Ти никога не си харесвал Америка, нали Брайън?
	— Да, сър.
	— Може ли да попитам защо?
	— Говорят прекалено много, не можеш да им довериш никаква тайна — кресливи са и според мен глупави.
	Крос се усмихна само с устата си:
	— Това не е достатъчна причина, за да не поддържаш добри отношения с тях, Брайън. Може би глупакът си ти.
	— Да, сър.
	— Не всички са глупави, о, съвсем не всички. — Шефът затвори папката, но я остави с лице към тях. И двамата я гледаха като хипнотизирани.
	— Американците казаха ли, откъде са разбрали за тази папка, сър? — без да мисли, попита Армстронг.
	— Робърт, наистина мисля, че синекурната длъжност в Каулуун ти е размътила мозъка. Да те предложа ли за пенсиониране по болест?
	Едрият мъж трепна:
	— Не, сър, благодаря ви, сър.
	— Ние бихме ли им разкрили нашите източници?
	— Не, сър.
	— Щяха ли да ми кажат, ако бях имал глупостта да ги попитам?
	— Не, сър.
	— Цялата тази работа е много досадна и е въпрос на престиж. На моя престиж. Не си ли съгласен, Робърт?
	— Да, сър.
	— Добре, това е вече нещо. — Крос се облегна назад и започна да се клати на стола си, вперил поглед в тях. И двамата се чудеха, кой ли е подшушнал тази информация и защо?
	„Няма начин да е ЦРУ — мислеше си Брайън Куок. — Те щяха сами да хванат доклада. Нямат нужда Специалното разузнаване да им върши черната работа. Онези ненормални копелета са способни на всичко, биха притиснали всеки. Ако не са те, тогава кой? Кой? Сигурно е някой от разузнаването, който не може или не е могъл да извърши това и е в добри отношения с Крос. Официално лице от консулството? Възможно е. Джони Мишауър от Военноморското разузнаване? По собствен канал. Кой? Няма много… Човекът на ФБР, протежето на Крос! Ед Ланган. Но откъде Ланган би могъл да знае за тази папка? Информация от Лондон? Възможно е, но там ФБР няма представителство. Ако информацията е дошла от Лондон, би трябвало пети или шести отдел на Военното разузнаване да са го знаели преди това. Щяха да ни изпратят телекс и да ни направят на нищо за това, че не можем да си свършим работата на собствена територия. А дали самолетът, с който е пристигнал куриерът, е кацнал в Ливан? Доколкото си спомням, там има един човек на ФБР. А ако не е нито от Лондон, нито от Ливан, тогава информацията сигурно е дошла от самия самолет. Добронамерен придружаващ информатор, който е видял доклада или поне папката? Екипажът? _Айейа!_ Дали самолетът е бил на ТУА или на Пан Ам? ФБР има връзки навсякъде, тесни връзки — с най-различни съвсем обикновени сфери, и правилно. О, да. Има ли неделен полет? Да. На Пан Ам, кацащ по разписание в 20:30. А докато се настани човек в хотела, става прекалено късно за незабавна доставка. Идеално.“
	— Странно е, че куриерът е пристигнал с полета на Пан Ам, а не с този на БОАК, който е много по-удобен — каза той, доволен от начина, по който работеше мозъкът му.
	— Да. И аз си помислих същото — отбеляза Крос с равен глас. — Ужасно нетипично за един англичанин. Разбира се, Пан Ам винаги каца навреме, докато с бедния стар БОАК напоследък… — Той кимна доволно на Брайън. — Отново отличен. Ставаш първенец на класа.
	— Благодаря ви, сър.
	— До какъв друг извод стигна?
	След кратка пауза Брайън Куок каза:
	— В замяна на информацията сте обещали на Ланган пълно копие на доклада.
	— И?
	— И съжалявате, че сте го изпълнили.
	Крос въздъхна:
	— Защо?
	— Ще разбера, едва след като го прочета.
	— Брайън, днес ти наистина надмина себе си. Добре. — Шефът разсеяно разлисти папката и двамата мъже разбраха, че съзнателно ги дразни, но не знаеха защо. — В другите раздели има едно-две много любопитни съвпадения. Имена като Винченцо Банастазио… места за срещи като „Синклер тауърс“… Говори ли ви нещо „Нелсън трейдинг“?
	И двамата поклатиха отрицателно глави.
	— Всичко е много любопитно. Комунисти от ляво, комунисти от дясно… — Очите му станаха още по-студени. — Изглежда си имаме гадинка и в нашите среди, вероятно на ниво полицейски началник.
	— Невъзможно! — изпусна се Армстронг.
	— Колко време работи при нас в Специалното разузнаване, момчето ми?
	Армстронг трепна:
	— Почти пет години.
	— И за шпионина Сордж беше невъзможно. За Ким Филби също беше невъзможно. Боже Господи, Филби! — Внезапното бягство на англичанина в Съветска Русия през януари тази година бе предизвикало страхотен шок в целия западен свят. Бивш супер агент на шести отдел на Британското военно разузнаване за задокеански шпионаж и контрашпионаж, доскоро Филби бе работил в британското посолство във Вашингтон, където отговаряше за свръзката на Министерството на отбраната на САЩ, държавата и ЦРУ по всички въпроси на сигурността на най-високо равнище. — Невъзможно е, в името на всичко свято, през всичките тези години да е бил съветски агент и да е останал неразкрит, нали, Робърт?
	— Да, сър.
	— И все пак е бил. В продължение на години е бил посветен в нашите най-големи тайни. От 42-а до 58-а със сигурност. И кога е започнал да шпионира? Бог да ни пази, през 1931 в Кеймбридж. Завербуван за член на партията от другия най-голям предател, Бърджис, също от Кеймбридж, и неговия приятел Маклийн, дано вечно да се пържат в ада. Преди няколко години тези двама високопоставени дипломати, които през войната също са били в разузнаването, внезапно избягаха в Русия. Секунди преди да ги хванат агентите от британското контраразузнаване. Последвалият скандал разтърси Острова и НАТО. — Кой друг са завербували?
	— Не зная — каза предпазливо Армстронг. — Но бъдете сигурен, че сега всички те са важни клечки в правителството, Външното министерство, образованието, пресата, особено в пресата — и подобно на Филби всички са много, много дълбоко законспирирани.
	— За хората няма нищо невъзможно. Нищо. Хората са наистина много ужасни. — Крос въздъхна и леко побутна папката. — Да. Но да бъдеш в Специалното разузнаване е привилегия, нали, Робърт?
	— Да, сър.
	— Трябва да бъдеш поканен, нали? Не можеш сам да се предложиш?
	— Да, сър.
	— Никога не съм те питал, защо не остана при нас?
	— Да, сър.
	— Е, питам те.
	Армстронг изстена вътре в себе си и пое дълбоко въздух:
	— Защото ми харесва да бъда полицай, а не таен агент. Харесва ми работата в Криминалния отдел. Обичам да напрягам мозъка си, за да пипна някой престъпник. Преследването и залавянето, а след това и доказването пред съда според правилата.
	— А в Специалното разузнаване не е така, а? Не ни засягат нито съдилищата, нито законите, нито нищо — само резултатът, а?
	— Специалното разузнаване и Специалният отдел имат други правила — каза предпазливо Армстронг. — Без тях колонията щеше да е в тежко положение и нямаше да може да се защити.
	— Да, така е. Хората са ужасни, а фанатиците се размножават като личинки в труп. Ти беше добър таен агент. И, струва ми се, е дошъл моментът да се отплатиш за всичките онези часове и месеци на старателна подготовка, заплатени от Нейно Величество.
	Сърцето на Армстронг два пъти прескочи, но не каза нищо. Затаи дъх и благодари на Бога за това, че дори Крос не можеше да го премести от Криминалния отдел без негово съгласие. Той си спомняше с огромна неприязън времето, прекарано в Специалното разузнаване. В началото беше вълнуващо, а да бъдеш избран, беше вот на доверие. Но много бързо всичко това бе помрачено — внезапното връхлитане върху престъпника в тъмното, разпити без съдебни процедури, никакви притеснения за намиране на категорични доказателства, само резултат и бърза, тайна заповед за депортиране, подписана от губернатора. После веднага към границата или в някоя джонка към Тайван, без право на обжалване и безвъзвратно. Винаги.
	— Не е както в Англия, Брайън, — винаги бе казвал на приятеля си. — Аз съм за честен, открит процес.
	— Има ли значение? Бъди практичен, Робърт. Знаеш, че всички тези копелета са виновни, че са ни врагове, вражески комунистически агенти, които изопачават правилата, за да останат тук, за да унищожат нас и нашето общество, подпомагани и поощрявани от няколко мръсни адвокати, които са готови на всичко за трийсет сребърника, дори и по-малко. Същото е и в Канада. Господи, имаше ужасни моменти в Кралската полиция. Врагове ни бяха собствените ни адвокати и политици, както и новодошлите заселници — странно, но винаги от Острова й всички членове на социалистически профсъюзи и винаги начело на всяка безредица. Има ли значение? Важното е да се отървеш от паразитите.
	— Има значение, поне така мисля. А и не всички тук са комунистически разбойници. Има и много разбойници — националисти, които искат да…
	— Националистите искат да изхвърлят комунистите от Хонконг, това е всичко.
	— Глупости! След войната Чианг Кай-шек искаше да заграби колонията. Спря го единствено Британската военна флота, след като американците ни изоставиха. Той все още иска да бъде наш владетел. И в това отношение не е по-различен от Мао!
	— Ако Специалното разузнаване няма необходимата свобода, как ще се спасим от катастрофата?
	— Брайън, братко, просто казах, че не ми харесва работата в Специалното разузнаване. Искам да бъда полицай, а не някакъв шибан Джеймс Бонд!
	„Да — мислеше си Армстронг мрачно, — просто полицай, в Криминалния отдел, докато се пенсионирам и се върна в добрата стара Англия. Господи, стигат ми неприятностите с тези проклети Бивши вълци.“ Той погледна отново към Крос с предпазливо уклончиво изражение и зачака.
	Крос го изгледа и после потропа с пръст върху папката.
	— Според това сме затънали в блатото много по-дълбоко, отколкото дори аз предполагах. Много печално. Да. — Той вдигна очи. — В този доклад се споменават и предишните, изпратени на Дънрос. Естествено бих искал да ги видя, колкото е възможно по-скоро. Бързо и тихо.
	Армстронг погледна към Брайън Куок:
	— Какво ще кажеш за Клаудия Чен?
	— Никакъв шанс. Никакъв.
	— В такъв случай какво предлагаш, Брайън? — попита Крос. — Предполагам, че моят американски приятел ще има същото желание… и ако е бил достатъчно заблуден да предаде доклада или копие от него на шефа на ЦРУ тук… наистина ще бъда много потиснат, ако отново ни изпреварят.
	Брайън Куок се замисли за момент.
	— Можем да изпратим специален екип в работните кабинети на тай-пана и в неговия личен апартамент, но ще отнеме много време, защото не знаем къде да търсим, и ще трябва да го правим само нощем. Може да се окаже доста трудно. Останалите доклади, ако съществуват такива, вероятно са в някой сейф в Грейт хаус или в къщата му на Шек-О, в апартамента му на „Синклер тауърс“, или някъде другаде.
	— Печално — съгласи се Крос. — Нашето разузнаване се отпуска ужасяващо, дори и на собствената ни територия. Жалко. Ако бяхме китайци, щяхме да знаем всичко, нали, Брайън?
	— Не, сър, извинявайте.
	— Ами, след като не знаеш къде да търсиш, ще трябва да попиташ.
	— Сър?
	— Питай. Винаги досега Дънрос ни е съдействал. В края на краищата, той ти е приятел. Помоли го да ги видиш.
	— А ако каже „не“, или че са унищожени?
	— Използвай надарената си глава. Поласкай го малко, използвай малко хитрост, предразположи го, Брайън. И му предложи размяна.
	— Имаме ли под ръка нещо, което да му предложим?
	— „Нелсън трейдинг“.
	— Сър?
	— Една част се съдържа в доклада. Плюс скромна допълнителна информация, която с удоволствие ще ти предам малко по-късно.
	— Благодаря ви, сър.
	— Робърт, докъде стигна с търсенето на Джон Чен и Бившия вълк или Бившите вълци?
	— Целият криминален отдел е вдигнат на крак. Веднага научихме номера на колата му — 1098. Между другото, разговаряхме със съпругата му, госпожа Барбара Чен. През по-голямата част от времето беше в истерия, но иначе ясна.
	— О?
	— Да, сър. Тя е… Е, нали разбирате.
	— Да.
	— Каза, че не било необичайно мъжът й да се прибира много късно. Сподели, че много често до късно имал бизнес-съвещания, а понякога рано сутрин отивал на пистата или на корабчето си. Почти съм сигурен, че е знаела, че е гуляйджия. Беше сравнително лесно да проследим действията му до два след полунощ. Оставил е Кейси Чолок в „Олд Вик“ около 22:30…
	— Срещнал ли се е снощи с Бартлет?
	— Не. През цялото време Бартлет е бил в самолета си на Кай Так.
	— Джон Чен разговарял ли е с него?
	— Не, освен ако има някакъв начин самолетът да се включи в нашата телефонна мрежа. Държахме я под наблюдение до сутрешния обиск.
	— Продължавай.
	— След като оставил госпожица Чолок — между другото открих, че е бил с Ролса на баща си, — се е качил на автомобилния ферибот и се е прехвърлил на хонконгския бряг, където отишъл в един частен китайски клуб близо до „Куинс роуд“ и освободил колата и шофьора… — Армстронг извади бележника си и погледна в него. — … клубът се нарича „Тонг Лау“. Там се срещнал със свой приятел и колега в бизнеса, Уо Санг Чи, и започнали да играят ма-джонг. Около полунощ играта се разтурила. След това заедно с Уо Санг Чи и другите двама играчи и негови приятели, Та Пан Фат — журналист и По Ча Сик — борсов посредник, се качили на едно такси.
	Робърт Армстронг продължи да докладва фактите в познатия полицейски стил, а това му доставяше удоволствие и отклони мислите му от папката и цялата секретна информация, която бе научил, както и от проблема за парите, от които спешно се нуждаеше. „Бих искал, Господи, да можех да бъда просто полицай“ — помисли с ненавист към цялото Специално разузнаване и необходимостта от него.
	— Та Пан Фат слязъл първи от таксито пред дома си на „Куинс роуд“, малко след това, на същия булевард слязъл и Уо Санг Чи. Джон Чен и По Ча Сик — подозираме, че имат връзки с триади и в момента се прави подробна проверка, отишли до гаража Тинг Ма на „Сънинг роуд“, Коозуей Бей, за да вземат колата на Джон Чен, Ягуар модел 1960. — Той отново погледна в бележника си, с желанието да бъде точен, а китайските имена както винаги го объркваха, дори и след толкова години. — Един чирак от гаража, Тонг Та Уей, го потвърди. След това Джон Чен закарал приятеля си По Ча Сик до дома му на „Вилидж стрийт“ 17 в „Хепи вели“, където оставил колата. Междувременно Уо Санг Чи, колегата на Джон Чен — любопитното за него е, че оглавява Транспортната компания на „Струан“, владееща монопола над превозите за и от Кай Так, — отишъл в ресторанта „Сап уа“ на „Флеминг роуд“. Той твърди, че след като стоял там тридесет минути, дошъл Джон Чен и двамата излезли с колата на Чен с намерението да си вземат от улицата момичета за танци и да ги заведат на вечеря…
	— Не е отишъл дори в танцовата зала, за да си откупи момичетата, така ли? — попита Крос замислено. — Каква е тарифата, Брайън?
	— В този час шестдесет хонконгски долара.
	— Знам, че Филип Чен се слави като скъперник, но дали и синът му е същият?
	— В този час на нощта, сър — каза Брайън Куок с желанието да помогне, — много момичета излизат от клубовете, ако още не са успели да си намерят партньор. Повечето затварят около един след полунощ, а в неделя вечер се изкарват добри пари. Съвсем нормално е мъжете да обикалят из улиците, въпреки че наистина е глупаво да хвърлиш на вятъра шейсет, а може би и два или три пъти по шейсет долара, защото почтените момичета обикновено се движат на двойки и тройки и човек взема на вечеря две или три като начало. Няма смисъл да даваш напразно тези пари.
	— А ти обикаляш ли, Брайън?
	— Не, сър. Няма защо.
	Крос въздъхна и се обърна отново към Армстронг:
	— Продължавай, Робърт.
	— Не успели да си намерят момичета и отишли в нощния клуб „Копакабана“ в хотел „Сап Чък“ на „Глостър роуд“, за да вечерят. Пристигнали там около един часа. Към 01:45 часа излезли и Уо Санг Чи видял Джон Чен да влиза в колата си, но не го видял да потегля. След това се прибрал пеша, тъй като живеел наблизо. Каза, че Джон Чен не бил нито пиян, нито ядосан. Напротив — изглеждал в добро настроение, въпреки че по-рано същата вечер в клуба „Тонг Лау“, му се сторил раздразнителен и прекъснал играта по средата. Това е. От тогава Джон Чен не е бил видян нито от приятелите, нито от семейството си.
	— Казал ли е на Уо Санг Чи къде отида?
	— Не. Уо Санг Чи смята, че е тръгнал да се прибира, но после предположи, че може и да е отишъл при любовницата си. Попитахме го коя е тя, но той каза, че не знае. След като го попритиснахме, си спомни едно име — Уханно Цвете, но не знае нито адрес, нито телефон. Това е всичко.
	— Уханно Цвете? Сигурно стотици нощни дами носят това име.
	— Да, сър.
	За момент Крос потъна в мислите си:
	— Защо Дънрос би желал да отстрани Джон Чен?
	Двамата полицаи зяпнаха началника си.
	— Запиши това в своя мозък — машина, Брайън.
	— Да, сър, но няма никаква причина. Джон Чен не представлява никаква заплаха за Дънрос и не би могъл, дори и да стане компрадор. В „Ноубъл хаус“ цялата власт е в ръцете на тай-пана.
	— Така ли?
	— Да. По закон. — Брайън Куок се поколеба за миг, отново много объркан. — Ами да… в „Ноубъл хаус“ е така.
	Крос прехвърли вниманието си към Армстронг.
	— Не мога да измисля никаква причина, сър. Поне засега.
	Крос запали цигара и Армстронг усети силен спазъм от желание да стори същото. „Няма да успея да удържа на думата си — помисли си той. — Проклето копеле, което всички трябва да понасяме. Какво, по дяволите, е намислил?“
	Крос му предложи пакет „Синиър сървис“ — марката, която винаги бе пушил.
	— Не, благодаря ви, сър, — чу гласа си, докато режещи болки пронизваха стомаха и цялото му тяло.
	— Не пушиш ли, Робърт?
	— Не, отказах ги… в момента се опитвам да ги откажа.
	— Възхитително! Защо Бартлет би желал да отстрани Джон Чен?
	Двамата полицаи отново изгледаха глупаво. След това Армстронг каза, прочиствайки гърлото си:
	— Вие знаете ли защо, сър?
	— Ако знаех, щях ли да ви питам? Трябва да разберете. Има някаква връзка — прекалено много съвпадения, прекалено добро изпълнение, прекалено на място и прекалено гнило. Да, намирисва ми на КГБ, а когато подобно нещо се случи на моя територия ставам много нервен.
	— Да, сър.
	— Е, дотук добре. Поставете госпожа Дайан Чен под наблюдение — лесно може да бъде въвлечена в някоя история. Вероятността това да се случи с нея е много голяма. Следете един-два дни и Филип Чен.
	— Вече е направено. И за двамата. Следим Филип Чен не защото го подозирам, а просто защото мисля, че и двамата ще направят онова, което обикновено правят хората в такива ситуации — не ни помагат, мълчат, преговарят тайно, плащат тайно и накрая, когато всичко свърши, въздъхват с облекчение.
	— Точно така. Защо тези хора — макар и да са образовани — мислят, че са много по-умни от нас и отказват да ни помагат да свършим работата, за която ни плащат?
	Брайън Куок усети как стоманеният поглед се впи в него и капки пот бавно се стекоха по гърба му. „Овладей се — каза си той. — Това копеле е само един мръсен чужденец, прост, набиващ животински фъшкии, пълен с лайна, без майка, натъпкан с _дю ле ло мо_, потомък на маймуни, мръсен чужденец“.
	— Това е древен китайски обичай. Сигурен съм, че го знаете — каза учтиво той. — Не трябва да се вярва нито на полицията, нито на правителството. Имат опита на четири хилядолетия.
	— Съгласен съм, но има едно изключение. Англичаните. Ние, без съмнение, сме доказали, че на нас може да се вярва. Че можем да управляваме и че по принцип нашата администрация е неподкупна.
	— Да, сър.
	Крос го изгледа, всмуквайки дим от цигарата си. После каза:
	— Робърт, знаеш ли за какво са говорили Джон Чен и госпожица Чолок?
	— Не. Още не сме успели да разговаряме с нея — цял ден беше в „Струан“. Възможно ли е да е било нещо важно?
	— Ще ходиш ли довечера на тържеството на Дънрос?
	— Не, сър.
	— Брайън?
	— Да, сър.
	— Добре. Робърт, сигурен съм, че Дънрос няма да има нищо против, ако те заведа. Мини да ме вземеш в осем. Всички важни личности на Хонконг ще бъдат там. Ще можете да се съсипете от работа и си пъхайте носа навсякъде. — Той се ухили на собствената си шега, без да се интересува, че нито един от двамата не направи същото. — Прочетете доклада още сега. Ще се върна след малко. И, Брайън, моля те довечера да не се провалиш. Би било много неприятно.
	— Да, сър.
	Крос излезе от стаята.
	Когато останаха сами, Брайън Куок избърса потта от челото си:
	— Този мръсник ми изкарва акъла.
	— Да. И на мен, приятелю, винаги го е правил.
	— Дали ще изпрати екип в „Струан“? — попита скептично Брайън Куок. — В сърцето на „Ноубъл хаус“?
	— Разбира се. Дори лично ще го поведе. Отскоро си в Специалното разузнаване и затова не го познаваш така както го познавам аз. Този мръсник е готов да поведе банда убийци дори и в ада, ако реши, че е достатъчно важно. Обзалагам се, че сам е взел папката. Господи, два пъти е пресичал границата — поне толкова знам, — за да си поприказва с един приятелски настроен агент. Съвсем сам — представяш ли си!
	Брайън зяпна от учудване:
	— Губернаторът знае ли?
	— Не мисля. Щеше да получи мозъчен кръвоизлив, а ако в шести отдел бяха научили, щяха да го опекат, а Крос щеше да бъде изпратен на Кулата в Лондон. Знае прекалено много тайни, за да поема такива рискове. Но той е Крос и това е положението.
	— Кой е агентът?
	— Нашият човек в Кантон.
	— У Фонг Фонг?
	— Не, нов е — поне по мое време беше нов. От армията.
	— Капитан Та Куо Са?
	Армстронг сви рамене:
	— Забравям.
	Куок се усмихна:
	— И съвсем правилно.
	— И въпреки това Крос преминаваше границата. Той се ръководи от собствени правила.
	— Господи, та ти не можеш да отидеш дори до Макао, само защото допреди две години си работил в Специалното разузнаване, а той пресича границата. Трябва да е луд, за да поема такъв риск.
	— Да. — Армстронг започна да имитира Крос. — „А как търговците научават разни неща преди нас, момчето ми?“ Адски просто — отговори си той и подигравката изчезна от гласа му. — С пари. Те дават много пари, докато ние можем да даден една кръгла нуличка. Знае го и аз го знам, и целият свят го знае. Господи, как работят ФБР, ЦРУ, КГБ и корейското ЦРУ? С пари! Съвсем лесно е да накараш Алън Медфърд Грант да работи за теб — Дънрос го е наел. С договор за десет хиляди лири човек може да купи доста доклади. Повече от достатъчно е, а може и за по-малко. Колко ни плащат? Две хиляди лири за триста шейсет и шест дни в годината и двайсет и пет часа на денонощие. А един полицай на улицата получава четиристотин лири. Само си помисли колко бумаги трябва да изпишем, за да получим десет хиляди секретни, с които да купим информация. Какво щяха да представляват ФБР, ЦРУ и проклетото КГБ без неограничените си фондове? По дяволите — добави с горчивина, — ще минат шест месеца, докато получим парите, ако въобще ни ги отпуснат, а Дънрос и още петдесет като него ги плащат от джобните си пари. — Едрият мъж седна на стола си, сгърбен и отпуснат, с тъмни кръгове под зачервените си очи, а скулите му изглеждаха още по-изпъкнали на светлината на лампата. Той погледна към папката, оставена на бюрото пред него, но не посегна към нея. Само се чудеше, какви ли ужасни неща има в нея. — Лесно им е на Дънросовците на света — каза той.
	Брайън Куок кимна, избърса дланите си и прибра носната си кърпа.
	— Говори се, че Дънрос имал таен фонд. Още навремето Дърк Струан сложил началото му с плячката от Фучоу, когато го разграбил и опожарил — фонд, който единствен тай-панът може да ползва точно за такива неща, за _h’eung yau_ и подкупи, дори и за убийство. Казват, че възлизал на милиони.
	— И аз съм го чувал. Да. Само се моля на Бога… е, добре. — Армстронг посегна към папката, поколеба се за момент, после стана и отиде до телефона. — Всичко по реда си — каза той на китайския си приятел с иронична усмивка. — Първо да си пошепнем с някоя и друга важна клечка. — Той набра номера на Управлението на полицията в Каулуун. — Армстронг. Бихте ли ме свързали със сержант Танг-по?
	— Добър вечер, сър. Да, сър? — гласът на сержант Танг-по бе топъл и дружелюбен.
	— Добър вечер — каза любезно той, използвайки както обикновено съкратеното обръщение за старши сержант. — Искам информация. За кого е било предназначено оръжието? Кои са похитителите на Джон Чен? До три дни искам Джон Чен или трупа му. И този Бивш вълк или Бивши вълци да са на подсъдимата скамейка — много бързо.
	Последва кратка пауза.
	— Да, сър.
	— Ако обичаш, кажи на всички. Големият Бял Баща е наистина много ядосан. А дори когато се ядоса съвсем малко, започва смяна на полицейски началници — дори на сержанти, при това първокласни. Някои дори биват разжалвани в обикновени полицаи и изпращани на границата. А други могат да бъдат изхвърлени или депортирани, или даже да влязат в затвора. Е?
	По-дълга пауза.
	— Да, сър.
	— А когато е наистина много ядосан, всеки се спасява, ако може, преди акцията срещу корупцията да се стовари върху главите на виновните, а дори и на невинните.
	Пак пауза.
	— Да, сър. Ще кажа на всички. Веднага. Да, веднага.
	— Благодаря, старши. Големият Бял Баща е наистина много ядосан. — Гласът му стана още по-остър. — Може би ще помолиш твоите колеги за помощ. Те със сигурност ще разберат, че моят скромен проблем е и техен. — Той премина на кантонезки. — _Когато драконите се оригват, целият Хонконг се насира. Нали?_
	Още по-дълга пауза.
	— Ще се погрижа за това, сър.
	— Благодаря ти. — Армстронг остави слушалката на мястото й.
	Брайън Куок се ухили:
	— След това обаждане доста сфинктери ще се разтреперят.
	Англичанинът кимна и отново седна, но лицето му запази суровото си изражение.
	— Не обичам да използвам много често този номер. Всъщност това е едва вторият случай, но нямам друг избор. Показа ни го съвсем ясно и Старецът. Най-добре е ти да направиш същото с твоите хора.
	— Разбира се. „Когато драконите се оригват…“ Да не би да намекваш за легендарните Пет Дракона?
	— Да.
	В този момент хубавото лице на Брайън Куок застина в маска — студени, черни очи на фона на златистата му кожа, а правоъгълната му брадичка бе почти голобрада.
	— Танг-по от тях ли е?
	— Не знам, не съм сигурен. Винаги съм мислил, че е, въпреки, че нямам никакви доказателства. Не, не съм убеден, Брайън. А според теб от тях ли е?
	— Не знам.
	— Е, няма значение дали е, или не е. Все ще стигне до ушите на някой от тях, което всъщност ме интересува. Лично аз съм съвсем сигурен, че Петте Дракона съществуват. Че това са петима сержанти — китайци, които държат в ръцете си целия незаконен уличен хазарт на Хонконг и вероятно някои банди от изнудвачи за защита, няколко танцови зали и момичета.
	— Мисля, че Петте Дракона са реалност, Робърт — може да са повече, може да са по-малко, но целият уличен хазарт се държи от полицията.
	— Вероятно китайци, служещи в Кралската полиция, приятелче — поправи го Армстронг. — И все пак нямаме никакво доказателство. Никакво. А от години преследваме тази измамна надежда. Съмнявам се, че въобще някога ще можем да го докажем. — Той се захили. — Може би ти ще го направиш щом станеш помощник-комисар.
	— За Бога, престани с тези глупости, Робърт.
	— По дяволите, ти си едва на трийсет и девет, изкарал си специалния тежкарски курс в „Стаф колидж“ и вече си супер. Залагам сто към десет, че ще стигнеш до този пост.
	— Готово.
	— Трябваше да кажа сто хиляди — каза Армстронг с престорено огорчение. — Тогава нямаше да се хванеш.
	— Опитай.
	— Няма. Не мога да си позволя да загубя толкова много мангизи — може тази година да те убият или догодина, или Бог знае какво, или пък да откажеш, но, ако това не стане, ще лапнеш голямото място, преди да се пенсионираш, при положение, че си готов да извървиш целия този път.
	— Заедно с теб.
	— Без мен. Аз съм прекалено бясно английско куче. — Армстронг го потупа радостно по гърба. — Това ще бъде велик миг. Но — и ти няма да успееш да сгащиш Драконите, дори и да го докажеш, в което се съмнявам.
	— Няма ли?
	— Няма. Аз не съм против хазарта. Всички китайци искат да играят и ако няколко полицаи — китайци държат незаконния уличен хазарт, това ще е съвсем чисто и съвсем честно, макар и адски незаконно. Ако не го държат те, ще го държат триадите. Тогава разбитите на групи малки гадни копеленца, които ние с толкова усилия държим разделени, отново ще се обединят в един голям _тонг_ и пред нас наистина ще се изправи огромен проблем. Познаваш ме, братче, не съм човек, които обича да си създава неприятности, затова и няма да стана помощник-комисар. Това положение ми харесва. Драконите управляват хазарта и така поддържаме разцеплението между триадите. И само поради факта, че полицаите винаги се държат здраво и са най-силната триада в Хонконг, по улиците ще цари спокойствие, населението ще спазва реда и почти няма да има престъпност, жестока престъпност.
	Брайън Куок го гледаше съсредоточено:
	— Ти наистина вярваш в това, нали?
	— Да. По някакъв странен начин точно сега Драконите са една от най-силните ни опори. Да погледнем истината в очите, Брайън, само китайци са в състояние да управляват китайци. Тази ситуация е изгодна и за тях. Бруталната престъпност и за тях е зло. По този начин ние получаваме помощ, когато ни потрябва — понякога може би помощ, която ние, мръсните чужденци, не бихме могли да получим по някакъв друг начин. Не защитавам тяхната корумпираност или това, че нарушават закона — ни най-малко, нито подкупите, нито информаторите. Но коя полиция може да работи, без понякога да си изцапа ръцете и без подлите копеленца информатори? Затова според мен злото, чийто носител са Драконите, тук запълва една необходимост. Хонконг е Китай, а Китай е нещо по-особено. Ако става въпрос само за незаконен хазарт, нямам нищо против, все ми е едно. Мен ако питаш, бих го узаконил още тази нощ, но ще съсипя всички, които се занимават с изнудване, танцови зали и момичета. Както знаеш, не понасям сводниците. Хазартът е нещо друго. Как можеш да забраниш на един китаец да играе? Не можеш. Затова по-добре го направи законен и всички ще бъдат доволни. От колко години хонконгската полиция го предлага и всяка година ни отказват — поне от двайсет. Но не. И защо? Макао! Толкова е просто. Доброто старо португалско Макао живее от незаконен хазарт и контрабанда на злато и само това им помага да оцелеят. И ние не можем да си позволим — ние, Обединеното Кралство, не можем да си позволим да завъртим кранчето на нашия стар съюзник.
	— Робърт Армстронг — министър-председател!
	— Гледай си работата! Но това е истината. Парите, които събираме от незаконния хазарт, са единствените, с които разполагаме за заплащането на мрежата ни от информатори. От къде другаде можем да получим толкова бързо пари? От благодарното ни правителство? Не ме разсмивай! От няколкото допълнителни долара на благодарните данъкоплатци, които защитаваме? Ха!
	— Може да си прав. А може и да не си, Робърт. Но със сигурност някой ден това ще се обърне срещу нас. Таксите — неизвестните и безотчетни пари, които „случайно“ се оказват в някое чекмедже в полицията? Нали е така?
	— Да, но не и срещу мен, не съм вътре и не вземам такси, както и огромното мнозинство от полицаите. Англичани или китайци. А между другото, как бихме могли ние, триста двадесет и седем офицери — бедни, мръсни чужденци, — да управляваме осем хиляди културни младши офицери и полицаи, и още три милиона и половина културни копеленца, които така или иначе ни ненавиждат до мозъка на костите си.
	Брайън Куок се засмя. Смехът му бе заразителен и Армстронг го последва, а после добави:
	— Мамка ти, задето ме накара пак да се разприказвам.
	— И на тебе. Между другото, ти ли ще го четеш пръв или аз?
	Армстронг погледна към папката, която държеше в ръката. Беше тънка и в нея имаше дванадесет, гъсто изписани на машина, страници. Приличаше повече на бюлетин с различни теми, под различни заглавия. Съдържанието на първа страница беше следното: Първа глава: Политическа и бизнес-прогноза за Обединеното Кралство. Втора глава: КГБ в Азия. Трета глава: Злато. Четвърта глава: Последни разработки на ЦРУ.
	Армстронг с отегчение вдигна краката си върху бюрото и се нагласи по-удобно на стола. После взе друго решение и подаде папката на Брайън:
	— Ето, можеш да я прочетеш. Ти четеш по-бързо от мен. Омръзнало ми е да чета за бедствия.
	Брайън Куок я взе, с едва сдържано нетърпение, а сърцето му биеше силно.
	Армстронг го наблюдаваше. Видя как лицето на приятеля му изгуби цвета си. Това го разтревожи. Брайън Куок трудно се стряскаше. Той прочете целия доклад, след това го прелисти, за да погледне още веднъж два-три параграфа и бавно затвори папката.
	— Толкова ли е лошо? — попита Армстронг.
	— По-лошо е. Някои от тези неща… ами, ако не беше подписът на А. Медфърд Грант, щях да реша, че онзи, който го е писал, не е с всичкия си. Той твърди, че ЦРУ има сериозна връзка с Мафията, че подготвят свалянето на Кастро, много силни са във Виетнам, в наркотрафика и Бог знае още къде. Ето — прочети го сам.
	— А нещо за стария шпионин?
	— Със сигурност си имаме такъв. — Брайън отвори отново папката и откри параграфа. — Слушай:
C>
	Нямам съмнение, че понастоящем на висок пост в хонконгската полиция работи комунистически агент. В свръхсекретни документи, донесени от генерал Ханс Рихтер, заместник-шеф на източногерманския комитет за държавна сигурност, при бягството му на запад през март тази година, ясно е написано, че кодовото му название е Нашият приятел и че е внедрен поне от десет, а може би и петнадесет години. Неговата свръзка вероятно е служител на КГБ в Хонконг, който се представя за дружелюбен бизнесмен от страните зад Желязната завеса или като банкер, журналист, моряк, слязъл от някой от съветските кораби, пуснали котва в Хонконг. Сред многото документирана информация, която е предоставил „Нашият приятел“ са и: всички тайни радиоканали, всички тайни частни телефонни номера на губернатора, на шефа на полицията и висшия ешелон на хонконгското правителство, както и много подробни досиета на повечето от тях…
C$
	— Досиета ли? — прекъсна го Армстронг. — Включени ли са тук?
	— Не.
	— Мамка му! Продължавай, Брайън.
C>
	… на повечето от тях; секретните планове на полицията за борба с провокираните от комунистите бунтове, или повторението на Каулуунските метежи; копия от всички лични досиета на служителите на полицията над чин инспектор; имената на шестима важни националисти, нелегални агенти на Куоминтанг, действащи в Хонконг под ръководството на генерал Джен Танг-уа (приложение А); подробен списък на агентите на хонконгското Специално разузнаване в Куантунг под общото командване на старши агент У Фонг Фонг (приложение Б).
C$
	— Господи! — изпъшка Армстронг. — Трябва хитро да измъкнем стария Фонг Фонг и момчетата му.
	— Да.
	— У Тат-синг в списъка ли е!
	Куок погледна в приложението:
	— Да. Слушай, този раздел е към края си:
C>
	Заключението на нашата комисия е, че до отстраняването на този предател, вътрешната сигурност на Хонконг е в опасност. Защо тази информация не е предадена на самата полиция, все още не знаем. Предполагаме, че е свързано с настоящото проникване на много съветски агенти на всички нива в администрацията на Обединеното Кралство, което създава условия за съществуването на такива като Филби и прави възможно потулването, погрешното представяне или изменението на такъв вид информация (което беше предмет на Проучване 4/1962). Предлагаме този доклад или части от него да бъде незабавно предоставен на губернатора или на комисаря на полицията на Хонконг, {s}ако считате, че можете да им се доверите{/s}.
C$
	Брайън Куок вдигна очи, а в съзнанието му бушуваше буря.
	— Има и още няколко раздела, Господи, политическата ситуация в Кралството, а след това идва ред и на Севрин… Прочети го. — Той поклати безпомощно глава. — Господи, ако това е вярно… значи сме затънали до шията. Боже милостиви!
	Армстронг тихо изпсува.
	— Кой? Кой може да е шпионинът? Трябва да е по върховете. Но кой?
	След дълга тишина, Брайън каза:
	— Единственият… единственият, който би могъл да знае всичко това е самият Крос.
	— О, я стига, за Бога!
	— Помисли си, Робърт. Той е познавал Филби. Нали е учил в Кеймбридж? Двамата са били със сходен произход, на една възраст са били в разузнаването по време на войната, както и Бърджис и Маклийн. След като на Филби му се е разминало след толкова много години, защо не и на Крос?
	— Невъзможно!
	— Кой друг, освен него? Нали цял живот е бил в шести отдел на Военното разузнаване? Не беше ли тук на обиколка през петдесетте, а след това не го ли изпратиха отново преди пет години, за да създаде Специалното разузнаване като отделен клон на Специалния отдел? И нали оттогава той е шефът му?
	— Това не доказва нищо.
	— О?
	Настъпи дълга тишина. Армстронг наблюдаваше внимателно своя приятел. Познаваше го прекалено добре и можеше да разбере кога говори сериозно.
	— Имаш ли нещо конкретно? — попита той с неудобство.
	— Да речем това, че Крос е хомосексуалист.
	— Ти съвсем си откачил — избухна Армстронг. — Той е женен и… и може да е злобно копеле, но никога не е имало и намек за такова нещо. Никога.
	— Да, но няма деца, жена му е непрекъснато в Англия, а когато е тук, спят в отделни стаи.
	— Откъде знаеш?
	— Техният _ама_ знае, така че, ако имах желание, можех лесно да го разбера.
	— Това нищо не значи. Много семейства спят в отделни стаи. Грешиш за Крос.
	— Да речем, че мога да ти дам доказателство?
	— Какво?
	— Къде винаги прекарва част от отпуската си? Камерунските плата в Малая. Да речем, че там има приятел — млад малаец, известен педи.
	— Бих искал да видя снимки, но и двамата знаем, че те могат да бъдат фалшифицирани — каза остро Армстронг. — Бих искал да чуя магнетофонни записи, но и двамата знаем, че и те могат да бъдат подправени. А самият младеж? Това не значи нищо. Фабрикуването на фалшиви показания и намирането на мними свидетели е много стар и изтъркан номер. Никога не е имало дори намек… а дори и да е с двойна резба, това не значи нищо — не всички обратни са предатели.
	— Да. Но всички обратни много лесно биха могли да бъдат изнудвани. И ако той е, ще бъде един от най-заподозрените. Така ли е?
	Армстронг се огледа притеснено:
	— Не искам дори да говорим за това тук, може кабинетът да се подслушва.
	— И ако е така?
	— Ако е така и ако това, което казваш, е вярно, може да ни измете толкова бързо, че свят ще ти се завие. Така или иначе ще го направи.
	— Може би. Но ако той е човекът, то тогава ще знае, че сме го усетили. А ако не е, ще ни се изсмее и аз изхвърчам от Специалното разузнаване. Във всеки случай, Робърт, не може да очисти всички китайци от полицията.
	Армстронг го изгледа втренчено:
	— Какво искаш да кажеш?
	— Може би има някоя папка за него. Може би всеки китаец, с чин по-висок от ефрейтор, я е прочел.
	— Какво?
	— Я стига, Робърт, знаеш много добре, че китайците си умират да членуват в клубове. Може би има някоя папка, може…
	— Искаш да кажеш, че сте организирани в братство? В _тонг_, в тайно общество? Триада в полицията?
	— Казах, може би. Това са само догадки, Робърт. Казах вероятно и може би.
	— Кой е Големият Дракон? Ти ли?
	— Не съм казал, че има такава организация. Казах, може би.
	— Има ли и други папки? Например за мен?
	— Може би.
	— И?
	— И ако е имало, Робърт — каза нежно Брайън Куок, — щях да кажа, че си чудесен полицай, че си неподкупен, че си заложил много на фондовата борса, но си сбъркал и сега имаш нужда от някакви си двайсет хиляди, за да върнеш някои належащи дългове — и още няколко други неща.
	— Какви други неща?
	— Това е Китай, приятелю. Знаем почти всичко, което е свързано с _quai loh_. Принудени сме, за да оцелеем, не е ли така?
	Армстронг го погледна особено:
	— Защо досега не си ми казал нищо?
	— И сега не съм ти казал нищо. Нищо. Казах „може би“ и повтарям — може би. Но ако всичко това е вярно… — Той му подаде папката и избърса потта от горната си устна. — Сам го прочети. Ако е вярно, значи наистина страшно сме загазили и ще трябва да работим много бързо. Това, което казах, бяха само предположения. Но не и за Крос. Слушай, Робърт, хващам се на бас хиляда срещу едно, че шпионинът е той.


>	10

#	19:43 часа

	За трети път Дънрос прочете съдържанието на синята папка. Беше я прочел веднага, щом му я донесоха, а след това още веднъж на път за двореца на губернатора. Той я затвори, а съзнанието му бе изцяло обсебено от прочетеното. Намираше се в работния си кабинет, на втория етаж на Грейт хаус, която бе кацнала на един хълм високо в планината Пийк. Еркерните прозорци с оловни рамки гледаха към облени в слънце градини, а под тях, далеч надолу се виждаха градът и огромното пристанище.
	Старият стенен часовник — ветеран удари осем без четвърт.
	„Още петнадесет минути и гостите ще пристигнат. Започва тържеството и всички ще вземем участие в нова игра на криеница. Или може би просто ще продължим старата.“
	Стаята бе с висок таван, дъбова ламперия, тъмнозелени кадифени завеси и китайски копринени килимчета. Личеше, че е мъжка стая — удобна, стара, малко овехтяла и много обичана. Той дочу глухия звук от гласовете на прислужниците на долния етаж. Някаква кола се изкачи по хълма и отмина.
	Телефонът иззвъня.
	— Да? О, здравей, Клаудия.
	— Още не съм се свързала с Цу-ян, тай-пан. Нямаше го в офиса му. Обаждал ли се е?
	— Не, още не. Продължавай да го търсиш.
	— Да. Ще се видим скоро. Довиждане.
	Седеше на меко кресло с широка облегалка. Облечен в смокинг, а папионката му още не бе вързана. Загледа се разсеяно през прозореца и гледката както винаги му достави удоволствие. Но тази вечер бе изпълнен с мрачни предчувствия, мислейки за Севрин, за предателя и за всички останали злини, които предвещаваше докладът.
	„Какво да правя?“
	— Смей се — каза на глас. — И се бори.
	Стана и със спокойна походка се приближи към портрета на Дърк Струан над камината. Рамката бе тежка, позлатена и стара, тук-там малко олющена, а от едната страна закачена на скрити панти. Отмести я и отвори сейфа, който тя скриваше.
	Имаше много документи — и стари и нови — някои грижливо завързани с червена панделка, няколко малки кутийки, нов, добре смазан, зареден Маузер в кобур, кутия с патрони, огромна стара Библия с герба на фамилията Струан, гравиран върху кожената подвързия, и седем сини папки, подобни на тази, която държеше в ръката си. Той грижливо я пъхна на мястото й до останалите. Погледа ги известно време и понечи да затвори сейфа, но промени решението си в момента, в който погледът му попадна на старата Библия. Погали я с пръсти, а след това я отвори. Към празния лист — в началото със стар восък бяха прикрепени две половинки от китайски бронзови монети, счупени грубо. Явно бе, че навремето половинките са били четири, защото още личаха отпечатъците на липсващите две, както и остатъците от восъка, залепен върху старата хартия. Ръкописният текст в горния край бе изписан с красив калиграфски почерк: „Заклевам се в Господа Бога, че който и да ми даде другата половинка, на която и да е от тези монети, ще получи от мен каквото пожелае.“ Подпис — Дърк Струан, 10-и юни 1841. Под него бе подписът на Кълъм Струан и всички останали тай-панове. Последното име бе Йан Дънрос.
	Срещу първото празно място, където някога бе имало монета, бе написано: „У Фанг Чой — заплатена част, 6-и август, лето Божие 1841“, отново с подписа на Дърк Струан и преподписано от Кълъм Струан с дата 18-и юни 1845. Срещу второто: „Сун Чен-ят — заплатено всичко, 10-и октомври 1911“ и подписано с главни букви — Хег Струан.
	„Ех — каза си смаян Дънрос, — каква очарователна наглост — да можеш с такова спокойствие да се подписваш по този начин за пред бъдещите поколения, а не Тес Струан. Колко поколения ще има още? Още колко тай-панове ще трябва сляпо да се закълнат чрез Свещената Клетва да изпълняват заповедите на човек, умрял преди почти век и половина?“
	Замислено прокара пръсти по назъбените краища на двете монети. След това с твърд жест затвори библията, остави я отново на мястото й, докосна я още веднъж за късмет и заключи сейфа. Върна картината на мястото й и се загледа в портрета, застанал пред него с ръце в джобовете. Пред огромната камина имаше стар китайски параван, а рамката й бе от тежък стар дъб, на места очукан и олющен, върху който бе гравиран гербът на фамилията Струан.
	Това бе любимият му портрет на Дърк Струан и когато стана тай-пан, го взе от дългия коридор и го закачи тук на почетното място, където винаги бе висял портретът на Хег Струан. И двата бяха рисувани от Куанс. Дърк на фона на тъмночервена завеса — широкоплещест и арогантен, с черно сако с висока яка, бяла жилетка, бяла широка вратовръзка и бяла, надиплена риза. Дебели вежди, волеви нос, гладко избръснат, с червеникава коса и бакенбарди, извити чувствени устни. Когато го гледаш, усещаш как очите му се забиват в теб, а зеленият им цвят изпъква на фона на черното, бялото и тъмночервеното.
	Дънрос леко се усмихна, без да изпитва страх, нито завист. Втренченият поглед на прадядо му го успокояваше повече от всичко друго — знаеше, че е обладан от неговия дух, поне малко. С полуподигравателен жест той вдигна чашата с шампанско към портрета, както бе правил много пъти: „Наздраве!“
	Очите го гледаха втренчено.
	„Какво щеше да направиш, Дърк — неуморими Дърк. Сигурно просто щеше да кажеш: Намерете предателите и ги убийте — размишляваше той. — И сигурно щеше да бъдеш прав.“
	Проблемът с предателя от полицията не го разстрои толкова колкото информацията за шпионската мрежа Севрин, нейните връзки със Съединените щати и удивителните, тайни постижения на комунистите в Англия. „Откъде, по дяволите, събира Грант цялата тази информация?“ — запита се за стотен път.
	Спомни си тяхната първа среща. Алън Медфърд Грант бе нисък, приличащ на елф, оплешивяващ мъж с големи очи и големи зъби, със спретнат раиран костюм и бомбе. Хареса го, веднага щом го видя.
	— Не се притеснявайте, господин Дънрос — каза Грант, когато през 1960 Дънрос го нае, веднага след като стана тай-пан, — уверявам ви, че няма да има никакво противоречие с интересите на правителството на Нейно Величество, ако аз оглавя вашата комисия за изследвания без пълно обвързване, както се разбрахме. Всъщност с тях съм изяснил този въпрос. Ще ви предоставям, разбира се поверително, лично за вас и при положение, че в никакъв случай няма да бъдат публикувани, само онези секретни материали, които според мен не застрашават националните интереси. В края на краищата интересите ни са едни и същи, нали?
	— Така мисля.
	— Може ли да ви попитам, откъде разбрахте за мен?
	— Имате приятели доста нависоко, господин Грант. В определени кръгове името ви е много известно. Предполагам, че дори един външен секретар би ви препоръчал — добави той деликатно.
	— О, да.
	— Задоволяват ли ви нашите условия?
	— Да — на първо време едногодишен договор, който, ако всичко върви добре, ще бъде удължен на петгодишен. А след това?
	— Още пет — каза Дънрос. — Ако постигнем резултатите, на които се надявам, заплащането ви ще се удвои.
	— Много сте щедър. А може ли да ви попитам, защо сте толкова щедър — може би _екстравагантен_ е точната дума — по отношение на мен и на тази бъдеща комисия?
	— Сън Цу е казал: „Това, което дава възможност на мъдрия суверен или на добрия генерал да атакува, да завладее и да постига неща, които са извън достъпа на обикновените хора, е предзнанието. Предзнанието идва само чрез шпиони. Няма нищо по-важно за една държава от качеството на нейните шпиони. _Десет хиляди пъти по-евтино е да плащаш разточително на най-добрите, отколкото скромно на малка армия._“
	Алън Медфърд Грант засия:
	— Съвсем вярно! Моите 8 500 лири годишно наистина са разточителство, господин Дънрос. Да, наистина.
	— Можете ли да ми предложите по-добра инвестиция?
	— В случай че се справя добре, не. Ако аз и онези, които избера, са възможно най-доброто. И въпреки това 30 000 лири годишно за заплати, фонд от 100 000 лири за… за — купуване на информатори и информация, и всички тези пари държани в тайна… е, надявам се, че ще бъдете доволен от вашата инвестиция.
	— Ако наистина сте най-добрите, парите ще се върнат хилядократно. Сигурен съм, че ще се върнат хилядократно. — Каза той съвсем сериозно.
	— Естествено, ще направя всичко, което е по силите ми. А сега, конкретно какъв вид информация ви интересува?
	— Всякаква и за всичко в областта на търговията и политиката, която би помогнала на „Струан“ да прави своите планове, с по-специално внимание към Тихоокеанската зона, към мисленето на руснаците, американците и японците. Предполагам, че ние познаваме китайците по-добре от всеки друг. По-добре е да получа повече отколкото по-малко. Всъщност всичко би могло да бъде от полза, защото смятам да изведа „Струан“ извън пределите на китайската търговия и по-конкретно искам компанията да стане международна и да се измъкне от сегашната си зависимост от китайската търговия.
	— Много добре. Първо: не бих искал да доверявам нашите доклади на пощите.
	— Ще уредя личен куриер.
	— Благодаря ви. Второ: трябва да имам свободата да подбирам, да назначавам и да уволнявам останалите членове на комисията, както и да харча парите така, както намеря за добре.
	— Съгласен съм.
	— Пет души ще бъдат достатъчни.
	— Колко искате да им плащаме?
	— 5 000 лири годишно при необвързващ договор за всеки от тях би било чудесно. За тези пари мога да намеря първокласни хора. Да. Ще назнача сътрудници за специални проучвания, такива каквито искам. Тъй като… тъй като повечето от контактите ни ще бъдат с чужбина, а много от тях с Швейцария, възможно ли е парите да бъдат там?
	— Да речем, че внеса сумата, за която сме се договорили на четири пъти в специална сметка в швейцарска банка. Ще можете да теглите, когато и колкото поискате — само срещу вашия или моя подпис. Ще давате отчет само на мен в края на всяко тримесечие. Ако искате да създадем някакви правила, аз нямам нищо против.
	— Чудесно. Няма да мога да ви съобщавам имена — не мога да давам отчет за това на кого плащам.
	След кратка пауза Дънрос каза:
	— Добре.
	— Благодаря ви. Мисля, че се разбираме един друг. Можете ли да ми дадете някакъв пример за това какво искате?
	— Не искам да изпадна в ситуацията, в която е изпаднал моят предшественик при Суец.
	— О! Имате предвид фиаското през 1956-а, когато Айзенхауер ни предаде отново и доведе до провал нападението срещу Египет, защото Насър беше национализирал канала?
	— Да. Това ни струваше цяло състояние — разсипа връзките ни с Близкия Изток и почти ни разори. Ако предишният тай-пан бе имал информация за вероятния изход от кризата в Суец, можехме да натрупаме цяло състояние от продажбите на пространства за товари в корабите ни, можехме да увеличим флота си… или пък, ако имахме предварителен поглед върху мисленето на американците и по-конкретно за това, че Айзенхауер отново ще се изправи заедно със Съветска Русия срещу нас, със сигурност щяхме да намалим загубите си.
	Дребният мъж каза тъжно:
	— Нали знаете, че заплаши, че ще замрази всички британски, френски и израелски авоари в Щатите, ако не се оттеглим незабавно от Египет, точно когато ни деляха само няколко часа от победата? Мисля, че всичките ни сегашни проблеми в Близкия Изток са породени от това решение. Да. Без да се усетят, американците за първи път одобриха международното пиратство и по този начин откриха пътя на нови пиратства. Национализация. Какъв виц! _Кражба_ би било по-точно — или пиратство. Да. Айзенхауер е бил подведен. Много лошо подведен — да се съобрази с малоумното политическо споразумение в Ялта, постигнато със съгласието на болния Рузвелт и некомпетентния Атли, с което са позволили на Сталин да лапне половин Европа, при положение че и най-глупавият политик или тесногръд генерал би разбрал, че от военна гледна точка то _е било в пълно противоречие с националните интереси — нашите и на Съединените Щати_. Мисля, че Рузвелт наистина много ни е мразел — нас и нашата Британска Империя.
	Дребният мъж разпери пръсти и широко се усмихна:
	— Опасявам се, че работата ми за вас ще има един голям недостатък, господин Дънрос. Аз съм голям англофил, антикомунист и особено анти-КГБ, което е основният инструмент на съветската външна политика и чиято ясна и неизменна цел е да ни унищожи. Затова, ако решите, можете и да не обръщате внимание на някои от моите попресилени прогнози. Аз съм изцяло против доминираната от левицата Лейбъристка партия и винаги ще напомням на всеки, който иска да ме чуе, че нейният химн е „Червеното знаме“.
	Алън Медфърд Грант се усмихна по свой, странен начин.
	— Най-добре е позициите да бъдат изяснени още в началото. Аз към монархист и вярвам в Британския парламентаризъм. Никога няма да ви дам съзнателно невярна информация, но оценките ми ще бъдат тенденциозни. Може ли да попитам каква е политиката на вашата страна?
	— В Хонконг няма политика, господин Грант. Не гласуваме, няма избори. Ние сме колония, по-точно колония — безмитна зона, а не демокрация. Управлява Короната — всъщност губернаторът упражнява деспотична власт от името на Короната. Той има законодателен съвет, който обаче е само проформа, а и в исторически план политиката е _laissez-faire_*. Умно оставя нещата да вървят от самосебеси. Вслушва се в съветите на големия бизнес, много е предпазлив при извършването на социални промени и оставя всекиго свободно да печели или да не печели, да строи, да се разраства, да се разорява, да влиза или да излиза, да мечтае или да гледа на нещата реално, да живее или да умира така както намери за добре. Максималният данък е петнадесет процента, но само върху парите, спечелени в Хонконг. Нямаме политика, не искаме политика — Китай също не иска да имаме политика и е за запазване на статуквото. А моята лична политика? Аз съм монархист, и съм за разбойничеството и свободната търговия. Шотландец съм и съм за „Струан“, за _laissez-faire_ в Хонконг и свобода в целия свят.
	[* Всеки прави каквото иска (фр.). — Б.пр.]
	— Мисля, че се разбираме. Добре. Никога досега не съм работил за конкретна личност — само за правителството. Това ще бъде ново за мен. Надявам се, че ще бъдете доволен. — Грант направи пауза и се замисли за момент. — Като Суец през 56-а ли? — Около очите на дребния мъж се появиха бръчици. — Добре тогава, включете в плановете си това, че американците ще загубят Панамския канал.
	— Това е абсурд!
	— О, не се правете на толкова изненадан, господин Дънрос! Съвсем просто е. Да речем след десет или петнадесет години предварителна работа и много либералничене в Америка, умело подпомагани от наивните реформатори, които вярват в доброто у човека. Прибавете към всичко това и малко, добре пресметнати вълнения в Панама — за предпочитане студентски, о, винаги студентски — изкусно и тайно подготвени от няколко високо квалифицирани, търпеливи, професионални агитатори и, разбира се, много секретната помощ, финансиране и широкообхватен план на КГБ и ще разберете, че в някой подходящ момент каналът ще се изплъзне от ръцете на Съединените Щати и ще попадне в ръцете на врага.
	— Никога няма да го задържат.
	— Прав сте, господин Дънрос, но ще го отстояват. Каква по-добра примка за основния ти враг, от това да затвориш Панамския канал или да го пораздрусаш малко? Един потънал кораб или повреден шлюз биха могли да затворят канала за няколко години.
	Дънрос си спомни как, преди да отговори, бе налял още две чаши, а след това бе казал:
	— Значи предлагате съвсем сериозно да изготвим планове за непредвидени ситуации в този район.
	— Да — отвърна дребният мъж с изключително невинно изражение. — Отнасям се много сериозно към работата си, господин Дънрос. А работата, която съм си избрал, е да търся, да разкривам и да оценявам действията на врага. Аз не съм против Русия или против Китай, или против Източна Германия, или против която и да е страна от блока. Точно обратното — имам отчаяното желание да им помогна. Убеден съм, че не сме във война, че врагът на всички народи е членът на Комунистическата партия, независимо дали той е англичанин, руснак, китаец, унгарец, американец, ирландец… или дори марсианец… и всички те са свързани по един или друг начин; че КГБ, независимо дали това ви харесва, е в центъра на тази паяжина. — Той отпи от чашата, която Дънрос току-що му бе налял. — Уискито е прекрасно, господин Дънрос.
	— „Лох Вей“ — произвеждат го в една малка спиртна фабрика близо до нашите родни земи в Еър. Собственост е на „Струан“.
	— Прекрасно! — отпи още веднъж с одобрение, а Дънрос си помисли, че трябва да изпрати на Алън Медфърд Грант една каса за Коледа — ако първите доклади се окажат интересни.
	— Аз не съм фанатик. Нито демагог. Просто нещо като репортер и прогностик. Някои хора събират марки, а аз събирам тайни…
	Дънрос се разсея за момент от светлината на фаровете на някаква кола. После седна на един широк стол и мисълта му отново се зарея нанякъде. „Да, господин Грант, вие наистина събирате тайни. _Севрин_ — всемогъщи Боже! Ако това е вярно… Доколко си точен този път? До каква степен да ти се доверя този път — и доколко да рискувам?“
	Засега само две от прогнозите на Грант, съдържащи се в предишни доклади, се бяха сбъднали. Една година по-рано бе предсказал, че де Гол ще упражни правото си на вето, за да попречи на приемането на Великобритания в ЕИО, че като цяло френската позиция ще става все повече просъветска и че де Гол под натиска на чужди влияния и поощрен от един от своите най-близки съветници — много таен, прикрит агент на КГБ — ще започне дългосрочна атака срещу икономиката на Съединените Щати чрез спекулации със злато. Дънрос бе отминал това като пресилено и бе изпуснал шанса да натрупа цяло състояние.
	Шест месеца преди да се случи, Грант бе предвидил Карибската криза и това, че Кенеди ще хвърли ръкавицата, ще направи блокада на Куба, няма да се огъне от заплахите за война и че Хрушчов ще отстъпи притиснат от ситуацията. Залагайки на това, че Грант този път бе прав, въпреки че вероятността за възникването на Кубинска ядрена криза точно в този момент изглеждаше минимална, Дънрос бе спечелил за „Струан“ половин милион лири. Освен това утвърди широкообхватен план за инвестиции в хавайски захарни плантации, който трябваше да влезе в действие, веднага щом намери финансово оръдие за това. „И сега го имаш — си каза той ликуващо — «Пар-Кон».“
	— Почти го имаш — промърмори, поправяйки се. — Доколко трябва да вярвам на този човек? Тази комисия на А. М. Грант е вече една гигантска инвестиция за всичките ми увъртания. Да. Но това е почти все едно да имаш личен астролог. Няколко точни прогнози не означават, че и всички останали ще бъдат такива. Хитлер е имал личен предсказател. Юлий Цезар — също. Бъди разумен, бъди предпазлив. Какво да правя? Сега или никога. Севрин. Алън Медфърд Грант бе написал:
C>
	Документите, които ни бяха донесени и потвърдени от френската шпионка Мари д’Орлеанс, заловени от Сюрете на 16-и юни, сочат, че пето управление на КГБ (Дезинформация — ДАЛЕЧЕН ИЗТОК) разполага с неизвестна до този момент дълбоко законспирирана шпионска мрежа в целия Далечен Изток, с кодово наименование {s}Севрин{/s}. Задачата на Севрин е ясно изложена в заловения Основен документ:
	Цел: Да бъде отслабен ревизионистичен Китай — официално признат от Централния Комитет на СССР за най-голям враг след САЩ.
	Процедура: Пълно премахване на Хонконг като бастион на капитализма в Далечния Изток и най-важен източник на чужда валута и помощ — всякакъв вид — техническа и промишлена за Китай.
	Метод: Дългосрочно проникване в пресата и останалите средства за масова информация, в полицията, в бизнеса и образованието на приятелски настроени чужденци, управлявано от Центъра — но изцяло в съответствие със специалните процедури в цяла Азия.
	Дата на влизане в действие: незабавно.
	Продължителност на операцията: условно тридесет години.
	Дата на постигане на целта: 1980–83.
	Секретност: {s}Червено Едно{/s}.
	Финансиране: Максимално.
	Одобрен: Л. Б. 14-и март 1950 г.
C$
	— Интересно е да се отбележи — продължаваше Грант, — че документът е подписан през 1950 година от Л. Б. — предполага се, че това е Лаврентий Берия — когато Съветският Съюз и комунистически Китай бяха явни съюзници и че дори тогава Китай тайно е бил считан за Враг Номер Две. (Виж нашия предишен доклад 3/1962, Русия срещу Китай). В исторически план Китай е голямата цел, която винаги е била — и винаги ще бъде — преследвана от империалистическа и хегемонистична Русия. Завладяването на Китай или разбиването му на постоянно враждуващи, подчинени държави, е вечният крайъгълен камък на руската външна политика. Най-важният, разбира се, е унищожаването на Западна Европа, тъй като тогава, според Русия, Китай ще може да бъде погълнат за миг. Документите разкриват, че хонконгското ядро на Севрин се състои от един местен координатор с кодово название Артър и шестима агенти. Не знаем за Артър нищо друго, освен че е агент на КГБ от тридесетте години, когато е бил завербуван в Англия (не се знае дали е роден в Англия, нито пък дали родителите му са англичани, но би трябвало да е на около петдесет години). Неговата задача, разбира се, е провеждането на дългосрочна, свръхсекретна операция. Допълнителни свръхсекретни разузнавателни документи, откраднати от чехословашката Държавна тайна служба за сигурност от 6-и април 1959, извадка: В периода от 1946 до 1959 година, със съдействието на координатора Артър, са били завербувани шестима много важни, тайни агенти: по един в хонконгската Колониална канцелария (кодово название Чарлз), Хазна (кодово название Мейсън), Военноморска база (Джон), „Бенк ъф Лондон енд Чайна“ (Винсънт), Телефонната компания на Хонконг (Уилям) и в „Струан енд Къмпъни“ (Фредерик). Според нормалната процедура, само координаторът знае истинската самоличност на останалите. Установени са седем сигурни къщи. Между тях са „Синклер тауърс“ на острова Хонконг и хотела Деветте Дракона в Каулуун. Нюйоркската свръзка на Севрин е с кодово название Гуйлио. За нас той е много важен поради връзките му с Мафията и ЦРУ. — Грант продължаваше — Смята се, че Гуйлио е Винченцо Банастазио, голям престъпник и в момента дон на фамилията Салапионе. Това в момента се проверява от наши хора в Съединените Щати. Не знаем дали дълбоко законспирираният вражески агент в полицията (подробно описан в друг раздел) е част от Севрин, но предполагаме, че е. Според нас Китай ще бъде принуден да се стреми към непрекъснато увеличаване обема на търговията си със Запада, с цел равностойно да противостои на съветската хегемония и да запълни празното пространство и хаоса, създадени от внезапното и пълно прекратяване на съветското финансиране и изтеглянето на съветските специалисти през 1960 година. Китайските въоръжени сили имат остра нужда от модернизиране. Реколтата бе слаба. По тази причина всички видове стратегически материали и военно оборудване ще намерят добър пазар за много години напред, както и храни, основни хранителни продукти. Препоръчва се откупуването с голям замах на американските фючърси за ориз. Имам честта, сър, да бъда ваш покорен слуга, А. М. Г., Лондон 15-и август, 1963.
	„Самолети, танкове, гайки, болтове, ракети, двигатели, камиони, бензин, гуми, електроника и храна — мислеше си Дънрос с опиянение. — Безкраен спектър от стоки, които лесно се намират, лесно се транспортират, а ако умееш да търгуваш, на света няма нищо по-доходно от войната. Но Китай в момента не купува — независимо от това какво им трябва, независимо от това какво казва Грант. Кой може да е този Артър? Кой е в «Струан»? Боже Господи! Първо Джон Чен и Цу-ян, и контрабандното оръжие, а сега и агент на КГБ. Кой? Да не би…“
	Някой леко почука на вратата.
	— Влез — каза той, разпознавайки жена си по почукването.
	— Йан, вече е почти осем — каза Пенелоуп. — Реших, че е най-добре да ти напомня. Знаеш се какъв си.
	— Да.
	— Как мина днес? Това с Джон Чен е ужасно, нали? Предполагам, че четеш вестници. Ще слезеш ли долу?
	— Да. Шампанско?
	— Благодаря.
	Той й наля и напълни отново чашата си.
	— Между другото, Пен, поканих един човек, с когото се запознах днес следобед, бивш военен летец. Стори ми се свестен — Питър Марлоу.
	— Изтребител?
	— Да. Но на Хърикейн, а не на Спит. Тази рокля нова ли е?
	— Да.
	— Много си хубава.
	— Благодаря ти, но не съм. Чувствам се толкова стара, но все пак благодаря. — Тя седна на другия широк стол. Парфюмът й бе така деликатен, както и чертите й. — Питър Марлоу ли каза?
	— Да. Нещастникът бил пленен в Ява през 42-а. Прекарал в плен три години и половина.
	— Горкият човек. Свалили ли са го?
	— Не, японците превзели летището, преди да успее да се качи в самолета си. Може би е имал късмет. Снайперистите улучили два на земята, а последните два свалили точно при излитането — всички пилоти изгорели. Изглежда тези четири Хърикейн са били последните от малкото — последните от цялата въздушна отбрана на Далечния Изток. Каква гадост е било!
	— Ужасно.
	— Да. Слава Богу, прекарахме войната в Европа. — Дънрос я наблюдаваше. — Той ми разказа, че бил една година на Ява, а после японците го изпратили в Сингапур в трудова бригада.
	— В Чанги ли? — попита тя с променен глас.
	— Да.
	— О!
	— Прекарал там две години и половина.
	Чанги на малайски означава „пълзяща лоза“ и беше името на затвора в Сингапур, използван по време на Втората световна война от японците.
	Тя се замисли за момент, после се усмихна малко нервно.
	— Познава ли Робин? — Робин Грей бе неин брат, единственият й жив роднина. Родителите й бяха загинали по време на едно въздушно нападение над Лондон през 1943 година, малко преди тя да се омъжи за Дънрос.
	— Марлоу каза, че май си го спомня, но явно нямаше желание да говори за онези дни, затова не го разпитвах повече.
	— Разбирам го. Каза ли му, че Робин е мой брат?
	— Не.
	— Кога би трябвало да пристигне Робин?
	— Не знам точно. След няколко дни. Днес следобед губернаторът ми каза, че в момента делегацията е в Пекин.
	В Пекин бе поканена британска търговска парламентарна делегация, включваща парламентаристи и от трите партии — Консервативната, Либералната и Лейбъристката — за обсъждане на всички въпроси на търговията. Делегацията бе пристигнала в Хонконг преди две седмици и бе заминала веднага за Кантон, където обикновено се провеждаха всички търговски преговори. Беше голяма рядкост някой да бъде поканен, за не говорим за парламентарна делегация, а още по-рядко пък в Пекин. Робин Грей беше включен в нея като представител на Лейбъристката партия.
	— Пен, скъпа, не мислиш ли, че трябва да поканим Робин и да направим прием в негова чест? В края на краищата, не сме го виждали от години, а и това е първото му идване в Азия след войната. Не е ли време да сложиш край на тази вражда и да сключиш мир с него?
	— Той няма да стъпи в моята къща. В нито една от къщите ми.
	— Не е ли време да се поотпуснеш малко? Било каквото било.
	— Не, познавам го по-добре от теб. Робин си има свой живот, а ние свой. Разбрахме се по този въпрос преди много години. Не, нямам никакво желание да го виждам повече. Той е отвратителен, опасен, циничен и адски досаден.
	Дънрос се засмя:
	— Съгласен съм, че е противен, а освен това ненавиждам политическите му позиции, но той е просто един от шестимата парламентаристи. Тази делегация е важна. Трябва да направя нещо, за да ги разнообразя, Пен.
	— Направи го, Йан. Но ако е възможно не тук или пък ми кажи предварително, за да мога да изчезна и да се погрижа и децата да направят същото. За мен това е въпрос на престиж. — Пенелоуп отметна глава и се отърси от лошото настроение. — Господи! Нека не му позволяваме да ни разваля вечерта! Какво прави този Марлоу в Хонконг?
	— Писател е. Каза, че иска да пише книга за Хонконг. В, момента живее в Америка. Жена му също ще дойде. А, между другото, поканих и американците, Линк Бартлет и Кейси Чолок.
	— О! — Пенелоуп Дънрос се засмя. — Е, четирима или четиридесет повече, няма никакво значение. Така или иначе не познавам повечето от тях, а и оправната Клаудия е организирала всичко. — Тя повдигна едната си вежда. — Значи, контрабандист на оръжие сред пиратите! Дори няма да се забележи.
	— Той такъв ли е?
	— Така говорят всички. Прочете ли какво пишеше в днешния _„Мирър“_, Йан? А Тат е убедена, че американецът носи лош джос. Каза го на целия персонал, на мен и на децата, което значи, че това е вече официалната версия. А Тат сподели с Ейдриън, че астрологът й казал на всяка цена да те предупредя да се пазиш от лоши влияния от Изток. А Тат е сигурна, че това значи от янките. Още ли не ти го е пошушнала?
	— Още не.
	— Господи, как искам да мога да бъбря на кантонезки като теб и децата. Ще кажа на тази стара вещица да задържи предразсъдъците и мненията си за себе си — тя ни влияе зле.
	— Готова е да жертва и живота си за децата.
	— Знам, че тя е твоята _gan sun_ и почти те е отгледала, и си мисли, че е божи дар за клана Дънрос. Но ако питаш мен, тя е просто една заядливка, отвратителна стара кучка и аз я мразя. — Пенелоуп мило се усмихна. — Разбрах, че американката била хубава.
	— Привлекателна, а не хубава. Ендрю е много разстроен от нея.
	— Предполагам. Жена, която се занимава с бизнес! Накъде е тръгнал този огромен наш свят? А бива ли я за нещо?
	— Още е рано да се каже. Но е много умна. Тя е… със сигурност ще обърка нещата.
	— Виждал ли си Ейдриън тази вечер?
	— Не. Какво е станало? — попита той, усещайки моментално промяната в тона й.
	— Пак е ровила в гардероба ми. Половината от най-хубавите ми чорапи са изчезнали, останалите са разхвърляни, шаловете ми са разбъркани, новата ми блуза липсва, както и новият ми колан. Дори е отмъкнала най-хубавия ми Хермес… Това дете прекалява.
	— Не бих казал, че деветнадесет години е детска възраст — каза той с досада.
	— Минава всякакви граници! Колко пъти съм й казвала!
	— Пак ще говоря с нея.
	— Това изобщо няма да помогне.
	— Знам.
	Тя се засмя заедно с него.
	— Така ме е яд на нея.
	— Заповядай. — Той й подаде малка кутийка. — Честита двадесета годишнина!
	— О, благодаря ти, Йан! Твоят е долу. Ще го… — тя млъкна и отвори кутийката. В нея имаше инкрустирана нефритена гривна. Нефритът бе вграден във филигранно обработено сребро. Много изящна и много стара — мечтата на всеки колекционер. — О, колко е хубава, благодаря ти, Йан. — Сложи я на китката си, над тънкото златно синджирче, което носеше, но той не долови в гласа й нито истинска радост, нито разочарование, макар че внимателно се вслушваше в него. — Прекрасна е — каза тя, наведе се напред и докосна устните си до бузата му. — Благодаря ти, скъпи. Къде я откри? В Тайван ли?
	— Не, тук, на „Кет стрийт“. В магазина на Уонг Чън Кит. Той…
	Вратата рязко се отвори и в стаята влетя момиче. Бе висока, слаба и много хубава. Тя каза задъхана:
	— Надявам се, че нямате нищо против това, че съм поканила едно момче, с което ходя, току-що ми се обади, че ще дойде, но ще закъснее. Реших, че няма проблеми. Жесток е и е много готин.
	— За Бога, Ейдриън — каза меко Дънрос, — колко пъти трябва да ти повтарям, че преди да връхлиташ така, трябва да почукаш и освен това би ли била така добра да говориш на английски? Какво, по дяволите значи _готин_?
	— Хубав, страхотен, жесток, готин. Извинявай, татко, но ти наистина си доста изостанал, защото жесток и готин са много модни думи, дори и в Хонконг. Доскоро, трябва да бягам. След тържеството излизам и ще закъснея, затова не ме…
	— Чакай мал…
	— Това е моята блуза, новата ми блуза — избухна Пенелоуп. — Ейдриън, свали я още сега! Петдесет пъти съм ти казвала да не припарваш до гардероба ми.
	— О, мамо — каза остро Ейдриън, — на теб не ти трябва. Не може ли само за тази вечер? — гласът й се промени. — Моля те! Страшно много те моля! Татко, кажи й. — Тя премина на перфектен кантонезки. — Уважаеми татко… моля те помогни на най-любимата си дъщеря да постигне непостижимото, защото иначе много ще плача… — И без да си поема въздух продължи на английски. — Мамо… не ти трябва, а освен това ще я пазя, честна дума. Моля те!
	— Не.
	— Хайде де, страшно много те моля, ще я пазя, обещавам.
	— Не.
	— Мамо!
	— Добре, ако обе…
	— О, благодаря. — Момичето засия, обърна се, втурна се навън и затръшна вратата след себе си.
	— Е, този път поне не беше нарочно. — Пенелоуп въздъхна. — Мисля, че няма да мога да издържа още една такава обсада.
	— Нито пък аз. Добре че Глена е разумна.
	— Това е само временно. В това отношение прилича изцяло на баща си, както и Ейдриън.
	— Аз не съм с такъв отвратителен характер. А след като захванахме тази тема, моля се на Бога този път Ейдриън да си е намерила някое свястно момче, а не както обикновено измет! Кой е този, който ще дойде?
	— Не знам, Йан. И аз за първи път чувам за него.
	— Винаги намира адски неприятни типове. Вкусът й е направо ужасяващ… Помниш ли оня глупак с глава като пъпеш и ръце като на неандерталец, в който беше „лудо влюбена“? Нямаше още петнадесет години, а…
	— Беше почти на шестнадесет.
	— Как му беше името? А, да, Байрон. Мили Боже, Байрон!
	— Настина нямаше нужда да заплашваш, че ще му откъснеш главата, Йан. Беше само една детска любов.
	— Гадна, горилска любов — каза Дънрос още по-кисело. — Той беше една гадна горила… А помниш ли оня, другия, преди скапания Байрон — онова смахнато копеле… как се казваше?
	— Виктор. Да, Виктор Хопър. Онзи, който… о, да, спомням си, онзи, който ме попита дали имам нещо против да спи с Ейдриън?
	— _Какво?_
	— О, да. — Тя му се усмихна невинно — тогава не ти казах… реших, че е по-добре да не ти казвам.
	— Какво е попитал?
	— Не се пали чак толкова, Йан. Това стана преди четири години. Казах му, че не може, поне за момента, че Ейдриън е едва на четиринадесет, но, разбира се, когато стане на двадесет и една, нямам нищо против. Той бе поредният, който се отказа още в началото.
	— Боже Господи! _Попитал_ те е дали мо…
	— Поне ме попита, Йан! Все пак е нещо. Всичко това е съвсем нормално. — Тя стана, наля още шампанско в чашата му и малко в своята. — Остават ти само десетина години мъки, а след това ще дойдат и внуците. Честита годишнина и най-добри пожелания! — тя се засмя, чукна леко чашата му, отпи и му се усмихна.
	— Права си както винаги — каза той и също й се усмихна с много топло чувство. „Толкова много години, хубави години. Имах късмет — помисли си той. — Да. Бях благословен в онзи първи ден“.
	Беше топла, слънчева августовска утрин през 1940, по време на големите немски бомбардировки над Южна Англия, в базата на Кралските военновъздушни сили, в Бигин Хил, където той служеше, а тя — в Помощния дамски корпус и бе отскоро в базата. Бе осмият му ден на война, третият му полет за деня и първият му свален самолет. Неговият Спитфайър бе надупчен като решето от куршумите, част от крилото му липсваше, а опашката приличаше на дантела. По всички правила на съдбата той трябваше да бъде мъртъв, но не беше, за разлика от Месершмита и неговия пилот. Той се върна в базата, най-после в безопасност, кръвта му бушуваше, пиян от страх, срам и облекчение, че се бе върнал, а младежът в другата пилотска кабина, врагът, бе изгорял крещейки, докато самолетът му летеше надолу.
	— Здравейте, сър — бе казала Пенелоуп Грей. — Добре дошъл у дома. — Заповядайте. — Тя му поднесе чаша горещ, сладък чай, без да каже нищо повече, въпреки че бе задължена веднага да започне да записва доклада му — служеше в свързочни войски. Не каза нищо. Усмихна се и зачака да слезе от небето на смъртта и да се върне отново към живота. Не й благодари, а само изпи чая — най-вкусният чай, който бе пил през живота си.
	— Свалих един Месершмит — каза той, когато вече бе в състояние да говори, а гласът му трепереше също както и коленете. Не си спомняше как бе откопчал коланите си, нито как слезе от самолета, нито как се качи на камиона с другите оцелели. — Модел 109.
	— Да, сър, командирът на ескадрилата Милър вече потвърди свалянето и ви моли да се подготвите, защото всеки момент трябва отново да излетите. Този път ще вземете _Папа Майк Кило_. Благодаря ви за свалянето, един дявол по-малко… о, как бих искала да можех да дойда с вас, за да ви помогна да избиете тези чудовища…
	„Но те не са чудовища — мислеше си той. — Поне първият пилот и първият самолет, който той бе свалил, не беше — младеж като него, може би на неговата възраст, който е изгорял с крясъци, като пламнал падащ лист, а днес следобед или утре или скоро ще дойде неговият ред — те, врагът, са твърде много, а ние твърде малко.“
	— Томи върна ли се? Том Лейн?
	— Не, сър. Съжалявам. Командирът на ескадрилата каза, че лейтенант Лейн е бил свален над Доувър.
	— Ужасно ме е страх, че ще изгоря, че ще полетя надолу — бе казал той.
	— Точно вие няма да изгорите. Те няма да ви свалят. Сигурна съм. Не, сър, не и вие. Никога няма да успеят, никога.
	Очите й бяха светлосини, с руса коса и красиво лице, нямаше още осемнадесет, но бе силна, много силна и уверена.
	Той й повярва и нейната увереност му помогна да издържи следващите четири месеца — понякога с по пет полета на ден — и следващите свалени самолети. И въпреки че след време самолетът му избухна в пламъци, той оживя само с леки изгаряния. А когато излезе от болницата и остана завинаги на земята, те се ожениха.
	— Не мога да повярвам, че са минали двадесет години — каза той, обзет от щастие.
	— И две преди това — тя също бе щастлива.
	— И две пре…
	Вратата се отвори. Пенелоуп въздъхна при вида на А Тат, която влезе с горда походка в стаята, говорейки, без да спре на кантонезки:
	— _Айейа_, синко, та ти още ли не си готов, почитаемите гости всеки момент ще бъдат тук, а папионката ти още не е вързана. И онзи проклет чужденец от северен Куантунг, безсмислено доведен тази вечер в къщата ни, за да готви… това миризливо изчадие на евтина курва от Северен Куантунг, откъдето идват най-големите крадци и най-гадните курви, си въобразява, че може да готви… ха!… Този човек, заедно с неговия също толкова жалък персонал, оскверняват кухнята ни и нарушават спокойствието ни. _О ко_, — съсухрената, дребна старица продължи, без да си поема дъх, а тънките й, подобни на птичи, пръсти автоматично и умело завързаха папионката му. — И това не е всичко! Втората ви дъщеря… втората ви дъщеря за нищо на света не иска да облече роклята, която почитаемата ви Първа съпруга й е избрала и гневът й се чува чак в Ява! Ееех, това семейство! Ето, синко. — Тя извади от джоба си плика с телекса и го подаде на Дънрос. — Ето още едно просташко послание с нови поздравления за този щастлив ден, заради което горката ти стара майка трябваше сама да изкачи стълбите с горките си стари крака, защото останалите некадърни прислужници за нищо не ги бива и спокойно се размотават… — Тя спря за момент, за да си поеме въздух.
	— Благодаря ти, майко — каза учтиво той.
	— По времето на почитаемия ти баща прислужниците работеха и знаеха какво да правят и твоята стара майка не беше принудена да търпи в нашата „Грейт хаус“ разни мръсни навлеци! — Тя излезе като продължаваше да мърмори под носа си още проклятия по адрес на наетите за тържеството прислужници. — И не закъснявай, синко, защото… — продължи да нарежда и след като затвори вратата.
	— Какво й става? — попита Пенелоуп с досада.
	— Разлютила се е заради наетите прислужници. Не обича чужди хора, знаеш я каква е. — Той отвори плика. Вътре беше сгънатият телекс.
	— Какво каза за Глена? — попита жена му, защото бе разбрала _йее-чат_, втора дъщеря, кантонезкият й бе много слаб.
	— Някакъв каприз, свързан с роклята, която си й избрала.
	— Какво й е на роклята?
	— А Тат не каза. Слушай, Пен, може би Глена просто, трябва да си легне — вече й минава времето за лягане и…
	— Наивник! Никакъв шанс, за нищо на света. Дори и Хег Струан не е в състояние да откаже Глена от първата й вечер като голяма, както тя я нарича! Ти се съгласи, Йан, _ти_ се съгласи. Не аз, а ти!
	— Да, но не мислиш ли…
	— Не. Вече е достатъчно голяма. В края на краищата на тридесети става на тринадесет. — Пенелоуп спокойно доми шампанското си. — И въпреки това, няма да се разправям с тази млада дама, каквото и да става. — Тя стана. После видя лицето му. Той гледаше втренчено телекса.
	— Какво има?
	— Един от нашите хора е убит в Лондон. Грант. Алън Медфърд Грант.
	— Не го познавам, нали?
	— Мисля, че си го виждала веднъж в Бършир. Беше дребен мъж, подобен на елф. Присъства на един от приемите ни в замъка Ейвиърд — последния път, когато бяхме в Англия.
	Тя сбърчи вежди:
	— Не се сещам. — Тя взе телекса от ръцете му. „С мъка ви съобщаваме, че тази сутрин А. М. Грант загина при нещастен случай с мотоциклет. Ще ви информирам за подробностите, веднага щом ги науча. Съжалявам. С уважение, Киърнън.“ — Кой е Киърнън?
	— Неговият помощник.
	— Грант е… приятел ли ти беше?
	— В известен смисъл.
	— Важен ли беше за теб?
	— Да.
	— О, съжалявам.
	Дънрос направи усилие да вдигне рамене и да запази гласа си спокоен. Но в същото време ругаеше цинично наум. „Това е животът. Джос.“
	Тя искаше да сподели мъката му, тъй като веднага разбра колко силен бе шокът. Знаеше, че е много смутен и че се опитва да го скрие, а искаше веднага да научи всичко за този неизвестен за нея човек. Но запази самообладание.
	„Така трябва. Да не задавам въпроси, да запазя спокойствие и да бъда на разположение, за да го успокоя, но само когато ми позволи.“
	— Ще слезеш ли?
	— След малко.
	— Не се бави, Йан.
	— Добре.
	— Още веднъж ти благодаря за гривната — каза тя, възхищавайки й се.
	— Няма защо.
	Знаеше, че всъщност не я беше чул. Вече бе вдигнал телефона и искаше международна линия. Пен излезе, тихо затвори вратата и застана потисната в дългия коридор, който свързваше източното със западното крило. Сърцето й биеше силно. „Проклети да са всички телекси, всички телефони, проклета да е «Струан», проклет да е Хонконг, проклети да са всички тържества и всички хрантутници. О, как искам завинаги да се махнем оттук и да забравим за Хонконг, да забравим за работата и за «Ноубъл хаус», за Големия Бизнес и за Тихоокеанския басейн, за фондовата борса и за прокле…“
	— Мамооооо!
	Тя чу писъка на Глена, който идваше от стаята й зад далечния ъгъл в източното крило и на секундата всичките й сетива се изостриха. В гласа на Глена имаше потиснат гняв, но не и опасност, затова не се втурна, а само извика, „Идвам… какво има, Глена?“
	— Къде сиии?
	— Идвам, скъпа — мисълта й вече бе заета с важни неща. „Глена ще изглежда чудесно с тази рокля. О, сигурна съм. Ще й дам перлената си огърлица. Ще бъде прекрасна.“
	Тя ускори крачка.


	От другата страна на пристанището, в Каулуун, сержант Танг-по, от криминалния отдел, се изкачи по разнебитените стълби и влезе в стаята. Ядрото на неговата тайна триада вече го чакаше.
	— Искам всички добре да си отворите запушените уши да чуете следното: Драконите искат Чен от „Ноубъл хаус“ да бъде намерен, а онези чумави лайнари, Бивши вълци да бъдат заловени така светкавично, че и Господ да не разбере кога е станало!
	— Да, господарю — отвърнаха в хор подчинените му, шокирани от тембъра на гласа му.
	Намираха се в тайната къща на Танг-по — малък, мрачен тристаен апартамент с неприветлива входна врата, на петия етаж на също толкова потискаща жилищна сграда, на една мръсна уличка на три преки от полицейското управление. Бяха девет души: един сержант, трима ефрейтори и обикновени полицаи — всички цивилни детективи от криминалния отдел, кантонезци, грижливо подбрани и положили кръвна клетва за лоялност и тайна. Това бе тайното братство или _тонг_ на Танг-по, което закриляше целия уличен хазарт в района Цим Ша Цуи.
	— Търсете навсякъде, разговаряйте с всеки. Имаме три дни — каза Танг-по. Той бе добре сложен мъж, петдесет и пет годишен, с леко посивяла коса и гъсти вежди, с най-висок чин преди офицерски. — Това е заповед от мен, всички мои братя Дракони и лично от Висшия. Освен това Голямата Лайняна Планина обеща, че, ако се провалим ще ни разжалва и ще ни изпрати на границата или на други гадни места, всичките. За първи път отправя такава заплаха. Всички богове пикаят от много високо върху всички мръсни чужденци, които не искат да вземат онова, което им се полага и да се държат като културни хора!
	— Амин! — каза с голям плам сержант Лий. От време на време той бе католик, защото на младини бе посещавал католическо училище.
	— Днес следобед Голямата Лайняна Планина ми даде да разбера съвсем ясно следното: резултати или на границата, където няма дори къде да се изпикаеш и където на двадесет мили наоколо няма откъде да падне нещо отгоре. _Айейа_, всички богове да ни пазят от провал!
	— Да — отговори от името на всички ефрейтор Хо, записвайки в тефтера си. Той бе с остри черти, посещаваше вечерно училище за счетоводители, занимаваше се с книжата на братството и водеше протоколи на техните събрания.
	— Старши братко — започна учтиво сержант Лий, — има ли определена награда за нашите информатори? Има ли минимум или максимум?
	— Да — каза Танг-по, а после предпазливо добави: — Висшият Дракон е казал 100 000 хонконгски долара, ако до три дни… — В стаята изведнъж настъпи пълна тишина — такава огромна сума! — … половината за откриването на Чен от „Ноубъл хаус“, а другата половина за залавянето на похитителите. И премия от 10 000 за брата, чийто информатор ни предаде, което и да е от двете — и повишение.
	— 10 000 за Чен и още десет за похитителите? — попита ефрейторът. „О, богове, помогнете ми да спечеля наградата“ — молеше се той, както и всички останали. — Правилно ли съм разбрал, старши братко?
	— _Дю не ло мо_, точно това казах — отвърна рязко Танг-по, изпускайки цигарен дим. — Да не би ушите ти да са пълни с гной?
	— Съжалявам, почитаеми сър. Моля да ме извините.
	В главите на всички се въртеше само наградата. Сержант Лий си мислеше: „Ееех, 10 000 и… и повишение, ако до три дни… Ах, ако до три дни… значи точно преди конните състезания и тогава… О, богове — малки и големи — благословете ме сега и още веднъж в събота на двойното залагане.“
	Танг-по погледна в бележника си:
	— А сега да продължим. Със съдействието на Дневния Чанг и почитаемия Сонг братството ще може да използва баните на „Виктория енд Албърт“ всяка сутрин между осем и девет, а не между седем и осем както досега. Съпруги и любовници — по списък. Ефрейтор Хо, поправи списъка.
	— Ей, почитаеми господарю — обади се един от младите детективи, — чухте ли за Златните Косми?
	— А?
	Младежът разказа онова, което тази сутрин бе научил от Дневния Чанг, когато бе отишъл да закусва в кухнята на хотела. Всички избухнаха в смях.
	— _Айейа_, само си представете! Като златни, а?
	— Лягал ли си с мръсна чужденка, почитаеми господарю?
	— Не, никога. _Айейа_, само като си помисля… пфу!
	— Аз бих опитал — каза Лий през смях, — само, за да видя кое как е!
	Всички се засмяха заедно с него, а един извика:
	— Женската Дупка си е Женска Дупка, но казват, че на някои чужди мръсници им били наклонени!
	— Чувал съм, че били цепнати напряко!
	— Почитаеми сър, има и още нещо — продължи младият детектив, след като смехът стихна. — Дневният Чанг каза да ви предам, че Златни Косми имала миниатюрна радиостанция, най-добрата, която бил виждал, по-добра от всичко, което имаме дори и в специалния отдел. Носи я винаги със себе си.
	Танг-по го изгледа втренчено:
	— Любопитно. За какво ли може да й трябва такова нещо на една мръсна чужденка?
	— Нещо свързано с оръжието? — каза Лий.
	— Не знам, младши братко. Жени с радиостанции? Интересно. Снощи, когато хората ни прегледаха багажа й го нямаше. Значи сигурно го носи в ръчната си чанта. Добре, много добре. Ефрейтор Хо, след събранието оставете един подарък на Дневния Чанг — две червени. — Една червена банкнота беше 100 хонконгски долара. — Наистина много бих искал да знам, за кого е било предназначено оръжието — добави той замислено. — Искам всички информатори да имат предвид, че това също много ме интересува.
	— Чен от „Ноубъл хаус“ има ли някаква връзка с оръжието и с тези двама мръсни чужденци? — попита Лий.
	— Мисля, че има, младши братко. Мисля, че има. Да. Още нещо любопитно — да изпратиш отрязано ухо не е културно — поне не толкова рано. Никак не е културно.
	— Значи мислиш, че Бившите вълци са мръсни чужденци? Или шибани полуидиоти? Или португалци?
	— Не знам — каза мрачно Танг-по. — Но се е случило в нашия район, така че за всички нас това е въпрос на престиж. Голямата Лайняна Планина е страшно вбесен. И неговият престиж е заложен на карта.
	— Еееий — каза Лий, — този мръсник има ужасно гаден характер.
	— Да. Може би информацията за радиостанцията ще го поукроти малко. Смятам да помоля всичките ми братя да поставят под наблюдение Златни Косми и нейния приятел контрабандиста на оръжие. Така. Имаше и още нещо… — Танг-по отново погледна в бележника си. — А, да. Защо приходите ни от нощния клуб „Хепи хостис“ са спаднали с трийсет процента?
	— Съвсем наскоро заведението бе поето от нов собственик, почитаеми сър — каза сержант Лий, в чийто квартал се намираше клубът. — Едноокият Пок го продаде на един шибан шанхаец на име Уанг — Хепи Уанг. Хепи Уанг каза, че Хубавичкото ни Намазване е твърде голямо, защото бизнесът е много закъсал, много закъсал.
	— _Дю не ло мо_ на всички шанхайци. Наистина ли е така?
	— Печалбите са спаднали, но не много.
	— Точно така, почитаеми сър — каза ефрейтор Хо. — Минах оттам в полунощ, за да събера шибания седмичен аванс и онази воняща шибана дупка беше наполовина пълна.
	— Имаше ли някакви мръсни чужденци?
	— Двама или трима. Никой, който да представлява интерес.
	— Предай на почитаемия Хепи Уанг от мое име следното: Давам му три седмици, за да оправи бизнеса си. След това ще говорим отново. Ефрейтор Хог кажи на някои от момичетата в „Грейт Ню Ориентал“, в продължение на около месец, да препоръчват „Хепи хостис“ — и без това имат достатъчно мръсна чуждестранна клиентела… и напомни на Уанг, че вдругиден пристига атомният самолетоносач _„Кориджидор“_ на П и В… — Той използва английското съкращение за „почивка и възстановяване“, което всички знаеха от Корейската война. — Ще попитам моя брат Дракон в Уанчай и района на кейовете, дали Хепи Уанг може да му изпрати малко визитни картички. Около хиляда диваци от Златната Страна биха му се отразили доста добре! Ще останат тук осем дни.
	— Почитаеми сър, ще го направя още довечера — обеща ефрейтор Хо.
	— Моят приятел от морската полиция ми каза, че скоро ще дойдат много военни кораби. Разширяват Седми американски флот. — Танг-по се намръщи. — Удвояват го. На континента се говори, че голям брой американски войници щели да бъдат прехвърлени във Виетнам. Вече имат въздушна линия дотам. — И добави — под контрола на тяхната триада ЦРУ.
	— Това е много добре за бизнеса! Ще поправяме корабите им и ще забавляваме хората им. Добре! Това е много добре за нас.
	— Да. Чудесно е. Но е много глупаво от тяхна страна. Почитаемият Чоу Ен-лай от месеци им изпраща най-любезни предупреждения, в които казва, че Китай е против това! Защо не искат да го разберат? Виетнам е дивашката ни периферия! Глупаво е да избираш за противник тези диваци и опасните джунгли. Как си представят, че могат да ги победят, след като Китай не е успял да го направи в продължение на векове? — Танг-по се изсмя и запали нова цигара. — Къде изчезна старият Едноок Пок?
	— Старата лисица взе първия самолет за Сан Франциско, след като излезе постоянната му виза. Заедно с жена си и осемте си деца.
	Танг-по се обърна към своя счетоводител:
	— Дължеше ли ни някакви пари?
	— О, не. Изплати всичко навреме. Сержант Лий се погрижи за това.
	— И колко му излезе на този мръсник визата?
	— По наша препоръка, изходната му виза бе уредена срещу скромен подарък от 3 000 хонконгски долара за ефрейтор Сек Пън Со от емиграционната служба. Получихме си процента. Освен това му помогнахме да намери търговец на диаманти, за да превърне богатството си във възможно най-добрите синьо-бели камъни. — Той погледна в тефтера си. — Комисионата ни от два процента възлезе на 8 960 хонконгски долара.
	— Добрият стар Едноок! — каза Танг-по, радвайки се за него. — Направил е най-доброто за себе си. И какво беше записано във визата му на „Работно място в Щатите“?
	Сержант Лий каза:
	— Готвач в един ресторант в китайския квартал — казва се „Гуд ийтинг плейс“. Ял съм у тях храна, сготвена от него и трябва да ви кажа, че наистина е ужасен готвач.
	— Ще наеме някой, който да работи там, а той ще се заеме с недвижими имоти или хазарт и някой нощен клуб. Ееех, какъв джос!
	— А колко му е струвала американската виза?
	— Златният дар за влизане в Рая! — въздъхна Хо. — Чух, че платил 5 000 щатски долара, за да стане първи в списъка.
	— Това е повече от обикновеното! И защо?
	— Изглежда, че освен това са му обещали и американски паспорт, веднага след изтичането на петте години.
	— Тези шибани типове от Златната Страна също изстискват, но не са организирани. Нямат абсолютно никакъв стил — каза Танг-по с презрение. — Една-две визи от време на време. След като всеки тук знае, че може да си купи виза, ако в подходящ момент бутне необходимата сума. Така че защо не го правят както трябва, културно? Двайсет визи на седмица, дори четирийсет. Тези мръсни чужденци са направо откачени!
	— _Дю не ло мо_, прав си! — сержант Лий бе стреснат от потенциалното „изстискване“, което би могъл да прави, ако беше заместник-консул на визовия отдел в американското консулство в Хонконг.
	— Ако на този пост седеше някой умен човек, досега щяхме да сме богати като Мандарини и щяхме да полицействаме в Сан Франциско! — каза Танг-по и всички избухнаха в смях заедно с него. После добави с отвращение. — Поне да бяха сложили истински мъж, а не такъв, който обича в противната му дупка да влиза горещ стълб, или пък неговият — в чужда дупка!
	Последва още по-бурен смях.
	— Ей — извика един от тях. — Научих, че партньорът му е оня млад мръсен чужденец със свинското шкембе, дето работи в общественото строителство — нали се сещате, оня, дето продава разрешителни за строежи на забранени места!
	— Стара история, Чан, много стара. И двамата се прехвърлиха към нови обекти. Последният слух е, че нашият мръсник, заместник-консулът, има връзка с един младеж… — добави деликатно Танг-по. — Син на известен счетоводител, който освен това е и виден комунист.
	— Това никак не е хубаво, — каза сержант Лий, сещайки се веднага за кого става въпрос.
	— Не е — съгласи се Танг-по. — А на всичкото отгоре вчера научих, че младежът имал таен апартамент съвсем наблизо. В моя район! А моят район е с най-ниската престъпност.
	— Така е — казаха всички с гордост.
	— Да поговорим ли с него, Старши братко? — попита Лий.
	— Не, само го поставете под специално наблюдение. Искам да знам всичко за тези двамата. Всичко. Дори и това дали се оригват. — Танг-по въздъхна. — Тъй като всички сте тук, реших, вместо утре, да плащам днес. — Той отвори голямата чанта, в която имаше пари. Всеки получи сума равна на полицейската му заплата плюс оправданите разходи.
	300 хонконгски долара, без нищо отгоре не стигаха на един полицай, за да храни дори малко семейство, да поддържа съвсем малък апартамент — две стаи и кухня без баня и тоалетна и да изпрати едно от децата си на училище. Нито пък, за да може да изпрати малко в родното си село Куантунг на баща, майка, баба, дядо, чичовци, много от които бяха жертвали за него спестяваните цял живот пари, за да поеме той трънливия път към Хонконг.
	Танг-по бе един от тях. Гордееше се, че на 6-годишна възраст, сам, бе изминал този път и създал връзки, а когато стана на осемнайсет — преди трийсет и шест години — започна да работи в полицията. Бе служил добре на Кралицата и безупречно на полицията, изобщо не бе помагал на японците по време на войната, а сега отговаряше за много важно подразделение в колонията Хонконг. Той бе уважаван и богат. Единият от синовете му учеше в колеж в Сан Франциско, а другият притежаваше половин ресторант във Ванкувър, Канада. Семейството му в Куантунг бе осигурено. Но най-важното — в неговия район, Цим Ша Цуи, имаше по-малко неразкрити кражби, по-малко неразкрити наранявания, осакатявания и войни между триади, от който и да е друг. Само три убийства за последните четири години и до едно разкрити, виновниците — хванати и осъдени, като един от тях, мръсен чужденец, моряк, убил свой колега заради една проститутка. Нямаше почти никакви дребни кражби и нито един мръсен чужденец турист не бе обезпокояван от просяци или джебчии, а това бе най-голямата туристическа зона, с почти 300 000 жители, които трябваше да бъдат пазени от злодеи и от самите тях.
	„Да — каза си Танг-по. — Ако не бяхме ние, тези шибани, твърдоглави селяндури щяха да се хванат за гърлата, да вилнеят, да плячкосват, да убиват и в края на краищата щеше да се чуе неизбежният вик на тълпата: «Убийте мръсните чужденци!» И щяха да се опитат да го направят и тогава пак щяхме да се върнем към бунтовете. Свиня да им го начука на всички престъпници и буйстващи типове!“
	— И така — каза той, учтиво, — ще се съберем след три дни. Поръчал съм вечеря с десет блюда от ресторанта на Грейт Фуд Чанг. А дотогава се заврете ако щете и в кучи задник, но искам заповедите ми да бъдат изпълнени. Искам Бившите вълци и Джон Чен. Сержант Лий, остани за момент. Ефрейтор Хо, напиши протокола и утре в пет ми донеси отчетите.
	— Да, почитаеми господарю.
	Всички се разотидоха. Танг-по запали нова цигара. Сержант Лий последва примера му. Танг-по се закашля.
	— Трябва да спреш да пушиш, старши братко.
	— Ти също! — Танг-по сви рамене. — Джос! Ако ми е писано да си отида, ще си отида. И въпреки това, за да има мир и спокойствие, казах на жена ми, че съм спрял. Непрекъснато ми опява.
	— Покажи ми една, която да не опява. Ще се окаже, че е мъж с противна дупка.
	И двамата се разсмяха.
	— Истина е. Миналата седмица ме накара да отида на лекар. И знаеш ли какво ми каза този шибан копелдак? „Трябва да откажеш цигарите, старче, защото преди да се изтърколят и двайсет луни ще бъдеш само шепа прах в урна и ти гарантирам, че жена ти ще харчи твоите пари по разпуснати момчета, а любовницата ти ще вкусва чужди плодове!“
	— Свиня такава! Ах, свиня такава!
	— Да. Наистина ме стресна. От думите му се изпотих чак отдолу! Но може би е казал истината.
	Той извади носна кърпа и се изсекна, а въздухът свиреше в гърдите му. После прочисти шумно гърлото си и се изплю.
	— Слушай, младши братко, Висшият Дракон каза, че вече е време да организираме Контрабандиста Йен, Лий Белият Прах и Фор Фингър Уу.
	Сержант Лий го изгледа шокиран. Тези трима души се смятаха за Висшите Тигри на търговията с наркотици в Хонконг. Вносители и износители. Както за местна употреба така и, според слуховете, за износ за Златната Страна, където бяха големите пари. Опиумът, който се внасяше тайно, се преработваше в морфин, а след това и в хероин.
	— Лошо, много лошо. Ние никога не сме припарвали до тази търговия.
	— Да — каза деликатно Танг-по.
	— Това е много опасно. Отделът за борба с наркотиците работи много сериозно. Лично Голямата Лайняна Планина се е амбицирал да хване тези тримата — адски сериозно.
	Танг-по вдигна поглед към тавана. След това каза:
	— Висшият Дракон го обясни по следния начин: в Златния триъгълник един тон опиум струва 67 000 щатски долара. Превръща се в шибан морфин, а след това в шибан хероин. Прави се пет процентов разтвор на чист хероин и в такъв вид се продава по улиците на Златната Страна, а там той струва 680 милиона щатски долара. От един тон опиум.
	Танг-по се закашля и запали нова цигара. По гърба на Лий започнаха да се стичат струйки пот.
	— Колко тона минават през ръцете на тези трима мръсници?
	— Не знаем със сигурност. Но разбрахме, че годишно в Златния триъгълник — Юнан, Лаос и Тайланд — се произвеждат около 380 тона опиум. По-голямата част от него идва тук. Вероятно прехвърлят около петдесет тона. За петдесет тона е сигурно.
	— _О ко!_
	— Да. — Танг-по също се потеше. — Висшият Дракон смята, че трябва веднага да инвестираме в тази търговия, защото все повече ще се разраства. Има план да привлече към нас и морската полиция…
	— _Дю не ло мо_, не може да се вярва на тези морски копелета!
	— Това казах и аз, но той ми отговори, че имаме нужда от морските копелета и на няколко подбрани хора можем да вярваме. Кой друг би могъл в предварително уговорени моменти да хване и прибере двайсет, дори петдесет процента от някоя пратка за успокоение на Голямата Лайняна Планина? — Танг-по пак се изплю умело. — Ако успеем да привлечем морската полиция, отдела за борба с наркотиците и ония тримата, сегашният ни _h’eung yau_ ще ни се струва като детски джобни пари.
	В стаята настъпи напрегнато мълчание.
	— Ще трябва да привлечем нови членове, а това винаги е опасно.
	— Да.
	Лий взе чайника и си наля жасминов чай, а потта се стичаше по гърба му. В силно задимената стая бе душно и тежко. Той зачака.
	— Какво е мнението ти, младши братко?
	Двамата мъже не бяха роднини, но използваха учтивата китайска форма на обръщение, защото се познаваха и бяха разчитали един на друг повече от петнадесет години. Лий спаси живота на своя началник по време на бунтовете през 1956. Сега бе на трийсет и пет, а за героизма по време на бунтовете получи полицейски медал. Беше женен и имаше три деца. Служеше в полицията от шестнадесет години и заплатата му бе 843 хонконгски долара на месец. Ходеше на работа с трамвай. Ако не беше допълнителният му доход от братството, щеше да бъде принуден почти всеки ден да ходи на работа пеша или с велосипед. С трамвай пътят му бе два часа.
	— Мисля, че идеята е много кофти — каза той. — Опиатите, всички опиати, са адски лоша работа — да, отвратително. Опиумът е ужасно нещо, въпреки че е полезен за старите хора. Белият прах, кокаинът, е също гадно нещо, но не чак толкова, колкото спринцовките на смъртта. Ще бъде лош джос, ако се захванем със спринцовките на смъртта.
	— Същото му казах и аз.
	— Ще му се подчиниш ли?
	— Това, което е добро за един от братята, трябва да е добро за всички — каза замислено Танг-по, без да отговори на въпроса.
	Лий отново, зачака. Той не знаеше как точно се избира Дракон, нито точния им брой, нито пък кой е висшият. Знаеше само, че неговият Дракон е Танг-по, който бе разумен и предпазлив човек и искрено защитаваше техните интереси.
	— Освен това каза, че един-двама от нашите мръсни чуждестранни шефове са настръхнали за своя шибан дял от хазарта.
	Лий се изплю с възмущение.
	— Какво правят тези мръсници за своя дял? Нищо. Само си затварят шибаните очи. С изключение на Змията.
	— Да му се не види! Тоя мръсен тип трябва да бъде удавен в кенефа. Скоро онези над него, на които бута по нещо, няма да могат да го търпят повече. И вонята му ще се разнесе над всички ни.
	— След две години би трябвало да се пенсионира — каза мрачно Лий. — Сигурно ще покаже среден пръст на шефовете си, преди да си отиде и те няма да могат да направят нищо. Казват, че имал приятели много нависоко.
	— А дотогава? — попита Танг-по. Лий въздъхна.
	— Моят съвет, старши братко, е да бъдеш предпазлив и да не го правиш, ако можеш. А ако не можеш… — той сви рамене. — Джос. Решено ли е вече?
	— Не, още не е. Беше споменато на седмичната ни среща. За да го обмислим.
	— Говорили ли са с онези тримата?
	— Доколкото разбрах Лий Белият Прах е дошъл при нас, младши братко. Изглежда, четиримата имат намерение да се съюзят.
	Лий зяпна от учудване.
	— Така изглежда.
	— Ще работят заедно? Тези мръсници?
	— Така казаха. Сигурен съм, че ще стане Висшият Тигър.
	— _Айейа_, този тип ли? Казват, че е убил петдесет души със собствените си ръце — каза мрачно Лий и потрепери при мисълта за идващата опасност. — Сигурно плащат поне на триста биячи. За нас най-добре би било тези тримата да са мъртви или да са зад решетките.
	— Да. Но вместо това Лий Белият Прах твърди, че са готови да разширят бизнеса си и че срещу малко съдействие от наша страна могат да ни гарантират огромна отплата. — Танг-по избърса потта от челото си и запали нова цигара. — Слушай, малки братко — каза меко, — той се кълне, че им е било предложено огромно количество пари от Америка — в брой и в банка. А освен това много голям пазар на дребно за тяхната стока, с център Манхатън.
	Лий усети как потта изби по челото му.
	— Пазар на дребно в Америка? Това означава милиони. Ще го гарантират?
	— Да. Ние ще имаме много малко работа. Само ще си затваряме очите и ще се грижим за това, морската полиция и отделът за борба с наркотиците да хващат предвидените за това пратки. Нали в Древната Книга е написано: „Ако не вземаш подкупи, гръм ще те удари“?
	Отново настъпи тишина.
	— А кога това решение… кога ще се решава въпросът?
	— Следващата седмица. Ако се вземе положително решение, ще бъдат необходими няколко месеца, а може би и година, за да се организира трафика. — Танг-по погледна към часовника и стана. Време е да се изкъпем. Нощният Сонг ни е уредил вечеря след това.
	— Оооо, много добре. — Лий притеснено угаси единствената лампа, която висеше от тавана. — А ако се вземе отрицателно решение?
	Танг-по угаси цигарата си и се изкашля.
	— Ако ли не… — Той сви рамене. — Животът е един, освен за боговете, така че наш дълг е да мислим за семействата си. Имам познат, който е капитан на един от корабите на Фор Фингър Уу…


>	11

#	20:30 часа

	— Здравей, Брайън — каза Дънрос. — Добре дошъл.
	— Добър вечер, тай-пан. Поздравления. Чудесна вечер за тържество — каза Брайън Куок. Неизвестно откъде изникна сервитьор в ливрея и той взе прекрасна кристална чаша с шампанско. — Благодаря за поканата.
	— Винаги си добре дошъл. — Дънрос бе застанал до вратата на големия салон на Грейт хаус. На няколко крачки зад него, високата и жизнерадостна Пенелоуп посрещаше други гости. Вратите на полупълния салон бяха отворени към обилно осветени, пълни с хора тераси и градини, където по-голямата част от гостите — ефектно облечени жени и мъже в смокинги — стояха на групи или седяха около кръгли маси. С падането на нощта задуха хладен бриз.
	— Пенелоуп, скъпа — извика Дънрос, — нали помниш полицейски началник Брайън Куок?
	— Разбира се — отвърна тя, докато с щастлива усмивка си проправяше път към тях, без изобщо да си го спомня. — Как сте?
	— Благодаря, добре. Поздравления!
	— Благодаря ви. Чувствайте се като у дома си. Вечерята започва в девет и петнайсет. Ако случайно сте загубил поканата, списъкът с местата на масите е в Клаудия. Извинете ме за момент… — Тя се обърна да посрещне някакви други гости, а очите й се опитваха да видят навсякъде, за да се уверят, че всичко е наред и никой не скучае, макар и, дълбоко в себе си да знаеше, че ако се случи някоя неприятност, нямаше да се намеси, защото други щяха да оправят нещата.
	— Голям късметлия си, Йан. С всяка изминала година става по-млада.
	— Да.
	— Тогава, да пием за следващите двайсет години! Наздраве! — Те чукнаха чаши. Бяха приятели от началото на петдесетте години, когато се запознаха на първото планинско рали и оттогава между тях винаги съществуваше приятелско съперничество. Освен това бяха и едни от основателите на хонконгския спортен автомобилен рали-клуб.
	— А ти, Брайън, нямаш ли си постоянна приятелка? Сам ли си дошъл?
	— Непрекъснато ги сменям. — Брайън Куок сниши гласа си. — Всъщност, смятам да остана ерген.
	— Наивник! Това е твоята година — ти си най-добрата партия в цял Хонконг. Дори и Клаудия ти е хвърлила око. Свършено е с тебе, приятелче.
	— О, Боже! — За момент Брайън изостави шегите. — Слушай, тай-пан, ще можеш ли да ми отделиш тази вечер две-три минути за личен разговор?
	— Джон Чен? — веднага попита Дънрос.
	— Не. Цялата полиция е на крак, но все още няма резултат. Става въпрос за нещо друго.
	— Бизнес?
	— Да.
	— Много ли е тайно?
	— На четири очи.
	— Добре — рече Дънрос. — Ще се видим след вечеря.
	Бурен смях ги накара да обърнат глави. Точно до една от високите френски врати, свързваща салона с терасата, в центъра на група възхитени мъже, между които Линбар Струан, Ендрю Гавалан и Жак де Вил, стоеше Кейси.
	— Оооо — тихо възкликна Брайън Куок.
	— Именно — каза Дънрос и се ухили.
	Тя бе облечена в дълга, яркозелена копринена рокля, достатъчно прилепнала по тялото й и достатъчно прозрачна.
	— Господи, да или не?
	— Какво?
	— Носи ли нещо под роклята?
	— Положи усилия и ще разбереш.
	— Много бих искал. Тя е зашеметяваща.
	— И аз си помислих същото — каза Дънрос с усмивка, — но съм убеден, че нито една от жените тук не е на нашето мнение.
	— Гърдите й са съвършени, това поне се вижда.
	— Всъщност не се вижда. Ако трябва да бъдем честни. Това е само във въображението ти.
	— Готов съм да се обзаложа, че в цял Хонконг няма такива.
	— Петдесет долара срещу петак, че грешиш — при положение, че включим и евроазиатките.
	— И как ще разберем кой печели?
	— Няма как. Всъщност аз съм от онези мъже, които гледат в глезените.
	— Какво?
	— Старият чичо Чен-Чен казваше: „Първо погледни глезените, синко, после виж обноските й, поведението, походката й… както се избира кобила. Но не забравяй, че всички врани под небето са черни!“
	Брайън Куок се ухили и махна приятелски на някого. От другия край на помещението му махаше висок мъж с живо лице. До него стоеше изключително красива, висока, руса жена със сиви очи. Тя също махна весело.
	— Ето една истинска, английска красавица!
	— Коя? А, Фльор Марлоу? Да, да, имаш право. Не знаех, че познаваш семейство Марлоу, тай-пан.
	— И аз не знаех, че ти ги познаваш! Запознах се с него днес следобед, Брайън. Отдавна ли го познаваш?
	— От два-три месеца. Той е вътрешен човек при нас.
	— О?
	— Да. Показваме му „кухнята“ на нашата работа.
	— Защо?
	— Преди няколко месеца написал писмо, на комисаря, в което съобщавал, че пристига в Хонконг, за да изучава живота тук във връзка с бъдещия си роман и поискал от нас съдействие. Изглежда, че Старецът по една случайност е чел първия му роман и е гледал някои от филмите му. Естествено, проучихме го и се оказа, че всичко е наред. — Погледът на Брайън Куок отново се насочи към Кейси. — Старецът реши, че не е лошо да си поправим имиджа и затова издаде заповед, в която се казваше, че дава разрешение на Питър да се запознае с работата ни, разбира се в определени граници. — Той погледна към Дънрос и леко се усмихна. — И без да задаваме повече въпроси!
	— Коя е първата му книга?
	— Заглавието й е „Чанги“. Разказва се за времето, което е прекарал, като военнопленник. Братът на Стареца е загинал там и предполагам, че го е ударила право в целта.
	— Чел ли си я?
	— Не. Имам достатъчно главоболия! Прегледах няколко страници. Питър твърди, че е измислица, но не му вярвам. — Брайън Куок се засмя. — Но добре пие бира. Робърт го заведе два пъти на „Стоте халби“ и той се държа много мъжки. — „Сто халби“ бе мъжки полицейски гуляй, на който полицаите купуваха с общи средства едно буре с бира, равняващо се на сто халби. Гуляят приключваше едва когато свършеше бирата.
	Брайън Куок отново се любуваше на Кейси и за хиляден път Дънрос си зададе въпроса защо азиатците харесваха толкова много англосаксонците и обратното.
	— Защо се усмихваш, тай-пан?
	— Просто така. Но Кейси никак не е лоша, нали?
	— Хващам се на петдесет долара, че е _бат джем гай_, съгласен ли си?
	Дънрос се замисли за момент, обмисляйки съсредоточено баса. _Бат джем гай_ буквално означаваше „бяло пилешко месо“. Кантонезците наричаха така жените, които бръснеха слабините си.
	— Готово! Грешиш, Брайън. Тя е _сий яу гай_, — което означаваше „пилешко със соев сос“ — или в нейния случай, розова, нежна и много апетитна. Знам го от сигурен източник!
	Брайън се засмя.
	— Запознай ме.
	— Иди се запознай. Пълнолетен си.
	— Ще те оставя да спечелиш ралито в неделя!
	— Наивник! Я се разкарай. Обзалагам се на хиляда долара, че няма да го направиш.
	— Колко ще получа от тях?
	— Шегуваш се!
	— За питане пари не взимат. Господи, как бих искал да я забърша.
	— Извини ме за момент… — Дънрос се обърна, за да се ръкува с някакъв човек, когото Брайън Куок не познаваше.
	Вече над сто и петдесет гости пристигнаха и ги посрещнаха лично. Вечерята бе за двеста и седемнайсет души, разпределени внимателно, в съответствие с положението им и етикета. Кръглите маси на ливадата бяха подредени, а свещите — запалени. Из залите също имаше много свещници и свещи, а келнери в ливреи предлагаха шампанско в инкрустирани кристални чаши или пушена сьомга и хайвер в сребърни подноси.
	На естрадата свиреше малък оркестър. Измежду смокингите Брайън Куок забеляза и няколко униформи — американски и британски, пехотински, военноморски и военновъздушни. Повечето от гостите бяха европейци. На този прием бяха поканени тесните британски кръгове, които управляваха Централния район и държаха властта на колонията в ръцете си, техните бели приятели и няколко много важни евроазиатци, китайци и индийци. Брайън Куок познаваше повечето от гостите: Пол Хавъргил от „Виктория бенк ъф Хонконг“, стария Сър Семюъл Семюълс — мултимилионер и тай-пан на двайсет компании, занимаващи се с недвижими имоти, банково дело, борсово посредничество и фериботи; Крисчън Токс, главния редактор на _„Чайна гардиън“_, който говореше с председателя на „Хо-Пак бенк“, Ричард Куанг; мултимилионерът и собственик на кораби, В. К. Лам, който разговаряше с Филип и Дайан Чен, дошли със сина си Кевин; американеца Зеб Купър, наследник на най-голямата американска търговска компания, на когото Сър Дънстън Бар, тай-пан на „Хонконг енд Лан Тао фармс“, шушнеше нещо на ухо. Сред гостите забеляза и Ед Ланган, човека на ФБР, и това го изненада. Не знаеше, че Ланган и човекът, с когото разговаряше, Стенли Роузмънт, заместник-началник на контингента на ЦРУ в Китай, са приятели на Дънрос. Погледът му се зарея над бъбрещите на групички мъже и отделените от тях групички жени.
	„Всички са тук — помисли си той, — всички тай-панове, с изключение на Горнт и Плъм, всичките разбойници, изпитващи кръвна омраза един към друг, дошли, за да засвидетелстват уважението си към _тай-пана_.
	Кой е шпионинът, предателят, координаторът на Севрин — _Артър_?
	Трябва да е европеец.
	Сигурен съм, че е тук. И аз ще го хвана. Ще го хвана, съвсем скоро, след като вече знам за него. Ще го хванем, а след това ще хванем и всички останали. Ще хванем тези измамници и ще ги смачкаме за доброто на всички ни.“
	— Шампанско, уважаеми господине? — попита широко усмихнатият сервитьор на кантонезки.
	Брайън взе една чаша.
	— Благодаря.
	Сервитьорът се наведе, за да скрие устата си.
	— Когато пристигна тази вечер, тай-панът носеше заедно с другите си документи и една синя папка — прошепна бързо той.
	— Има ли тук някакъв сейф или тайно хранилище? — попита Брайън на същия диалект и също толкова предпазливо.
	— Прислужниците казват, че е в кабинета му на втория етаж — отвърна мъжът. Името му бе Уайн Уейтър Фенг и бе един от агентите в тайната мрежа на Специалното контраразузнаване. Работеше като келнер в компанията, която организираше всички най-големи приеми в Хонконг и по тази причина бе много ценен. — Вероятно е зад картината, чух, че… — Той рязко премина на развален англо-китайски. — Шампиньскоо, госпоице? — каза той със зъбатата си усмивка и предложи подноса на дребна възрастна евроазиатка, която се бе запътила към тях. — Ного, ного първокласно.
	— Няма да ми викаш госпоице, нагъл, невъзпитан хлапак — сряза го тя надменно на кантонезки.
	— Да, почитаема пралельо, извинете, почитаема пралельо. — Той засия и изчезна нанякъде.
	— Значи ти си младият Брайън Куок — каза старицата като го фиксираше изотдолу. Беше на осемдесет и осем — Сара Чен, лелята на Филип Чен. Дребно, подобно на птичка същество с много бяла кожа и азиатски очи, които непрестанно се стрелкаха насам-натам. И въпреки, че изглеждаше немощна, гърбът й бе съвсем изправен, а духът — много силен. — Радвам се да те видя. Къде е Джон Чен? Къде е горкият ми праплеменник?
	— Не знам, уважаема госпожо — отвърна вежливо Брайън.
	— Кога ще намерите моя първи праплеменник?
	— Скоро. Правим всичко, което е по силите ни.
	— Добре. И да не сте посмели да пречите на младия Филип, ако реши тайно да плати откупа за Джон. Погрижете се за това.
	— Добре. Ще направя каквото мога. Тук ли е съпругата на Джон?
	— А? Кой? Говори по-силно, момчето ми!
	— Тук ли е Барбара Чен?
	— Не. Беше дошла по-рано, но в момента, в който пристигна онази жена, я „заболя главата“ и си тръгна. Хм, напълно я разбирам! — Старческите й влажни очи гледаха към Дайан Чен, която бе в другия край на залата. — Ах, тази жена! Видя ли как пристигна?
	— Не, уважаема госпожо.
	— Хм, като че ли бе самата Нели Мелба. Влетя като бършеше очите си с кърпичка, влачейки със себе си по-големия си син, Кевин. Никак не ми харесва това момче — а горкият ми племенник Филип вървеше отзад като някой помощник-готвач. Хм! Единственият случай, в който Дайан Чен наистина е плакала, беше през 56-а, когато акциите й рязко спаднаха и тя загуби цяло състояние. Направо се подмокри от мъка. Виж я сега как се надува! Преструва се на много разстроена, а всички знаят, че вече си мисли, че е Императрица Доуегър! Как ми се иска да я ощипя по бузите! Отвратителна е! — тя отново погледна Брайън Куок. — Да намериш праплеменника ми Джон, защото не искам тази жена или нейният пикльо да стане _ло-пан_ на нашата къща.
	— А той може ли да стане _тай-пан_?
	И двамата се засмяха. Много малко европейци знаеха, че _тай-пан_, освен, че означаваше „голям вожд“, навремето е било използвано от китайците като жаргонно название на управител на публичен дом или на обществена тоалетна. Затова нито един китаец нямаше да се нарече _тай-пан_, а _ло-пан_, което също означаваше „голям вожд“ или „главен вожд“. Китайците и евроазиатците много се забавляваха от факта, че на европейците им бе приятно да наричат себе си _тай-пан_, без да се сещат за правилната титла.
	— Да. В случай, че е подходящият _пан_ — каза възрастната жена и двамата се изкикотиха. — Намери моя Джон Чен, Брайън Куок!
	— Добре. Добре, ще го намерим.
	— Хубаво. А какви са според теб шансовете на Голдън Лейди в събота?
	— Доста големи, ако времето е сухо. При три към едно човек би могъл да спечели доста пари. Обърни внимание и на Ноубъл Стар — тя също има големи шансове.
	— Добре. Ела при мен след вечеря. Искам да говоря с теб.
	— Да, уважаема госпожо — усмихна се той и я изпрати с поглед. Знаеше, че онова, което иска, е да изиграе ролята на посредничка за женитба за някоя от праплеменничките си. _Айейа_, в скоро време ще трябва да направя нещо по този въпрос, помисли си той.
	Очите му отново се върнаха към Кейси. Бе много развеселен от неодобрителните погледи на останалите жени и предпазливото възхищение на всички техни придружители. В този момент Кейси вдигна очи, забеляза го и го изгледа със също толкова откровено одобрение.
	„_Дю не ло мо_ — помисли си притеснено той. Имаше чувството, че е гол. — Искам да я притежавам.“ После видя Роджър Крос, до който стоеше Армстронг. Събра мислите си и се отправи към тях.
	— Добър вечер, сър.
	— Добър вечер, Брайън. Много си изискан.
	— Благодаря ви, сър. — Не беше толкова глупав, за да се впусне в любезности. — Имам среща с тай-пана след вечеря.
	— Това е добре. Намери ме веднага след като свършите.
	— Да, сър.
	— Значи според теб американката е зашеметяваща?
	— Да, сър. — Брайън въздъхна на ум. Беше забравил, че Крос разбираше английски, френски и малко арабски само по мърдането на устните — не знаеше нито един китайски диалект — и че имаше изключително остро зрение.
	— Наистина прави доста силно впечатление — каза Крос.
	— Да, сър. — Той видя как Крос съсредоточава вниманието си към нея и разбра, че в момента „подслушва“ от разстояние и нейния разговор и страшно се ядоса на себе си за това, че не беше развил тази способност.
	— Изглежда е много запалена по компютрите. — Крос погледна отново към тях. — Любопитно, нали?
	— Да, сър.
	— Какво каза Уайн Уейтър Фенг?
	Брайън му разказа.
	— Добре. Ще се погрижа Фенг да получи премия. Не очаквах да видя тук Ланган и Роузмънт.
	— Може да е случайно — предположи Брайън Куок. — И двамата са луди по конните залагания. Виждал съм ги в сепарето на тай-пана.
	— Не вярвам на случайностите — каза Крос. — А колкото до Ланган, естествено вие не знаете нищо, и двамата.
	— Да, сър.
	— Добре. Може би е по-добре и двамата да се захванете с нашата работа.
	— Да, сър. — С облекчение понечиха да тръгват, но спряха, защото внезапно настъпи тишина. Всички погледи се насочиха към входната врата. Там стоеше Куилън Горнт — с черни вежди и черна брада, усетил, че са го забелязали. Останалите гости припряно продължиха разговорите си и престанаха да гледат нататък, но ушите им бяха нащрек.
	Крос тихо подсвирна.
	— Той пък защо е тук?
	— Залагам петдесет към едно, че не е за добро — каза Брайън Куок, също толкова изненадан.
	Те наблюдаваха Горнт, който влезе в салона и подаде ръка на Дънрос и Пенелоуп. Недалеч от тях Клаудия Чен бе изпаднала в шок и трескаво мислеше как да преподреди масата на Дънрос за толкова кратко време, защото, естествено, Горнт трябваше да седне точно там.
	— Надявам се, че нямате нищо против това, че в последния момент промених решението си — каза Горнт и устата му се разтегли в усмивка.
	— Ни най-малко — отвърна Дънрос и устата му се разтегли в усмивка.
	— Добър вечер, Пенелоуп. Почувствах се длъжен лично да ви предам поздравленията си.
	— О, благодаря ви — каза тя. Усмивката й остана непроменена, но пулсът й се ускори. — Аз, аз много се разстроих, когато научих за жена ви.
	— Благодаря. — Емелда Горнт страдаше от артрит и от няколко години бе прикована на инвалидна количка. В началото на годината се разболя от пневмония и почина. — Беше много нещастна — каза Горнт. — Лош джос и за Джон Чен.
	— Много.
	— Предполагам сте чели следобедния _„Газет“_?
	Дънрос кимна, а Пенелоуп каза:
	— Достатъчно, за да изплаши всички до смърт.
	— Във всички следобедни вестници имаше огромни заглавия и подробни разсъждения за отрязаното ухо и Бившите вълци.
	Настъпи кратка пауза. Тя бързо я прекъсна.
	— Децата са добре, нали?
	— Да. През септември Анагрей отива да учи в Калифорнийския университет, а Майкъл е тук за лятната ваканция. Мога с радост да кажа, че и двамата са в отлична форма. А вашите?
	— Добре са. Въпреки, че много ми се иска Ейдриън да отиде да учи в университет. Боже Господи, в наше време децата са много трудни, нали?
	— Мисля, че във всички времена са били такива. — Горнт едва-едва се усмихна. — Баща ми все повтаряше колко труден съм бил. — Той отново погледна към Дънрос.
	— Да. Как е баща ти?
	— Здрав и бодър, слава Богу. Казва, че английският климат му действал много добре. Ще си дойде за Коледа. — Горнт взе поднесената му чаша шампанско. Келнерът трепна от погледа му и бързо се отдалечи. Той вдигна чашата си. — Щастие и много поздравления.
	Дънрос вдигна своята в отговор, все още удивен от появата на Горнт. Официалните покани на Горнт и останалите врагове бяха изпратени само от учтивост и за престиж. Това, което се очакваше бе учтив отказ и Горнт вече го бе направил.
	„Защо е тук?
	Дошъл е, за да злорадства — помисли си Дънрос. — Като скапания си баща. Сигурно Това е причината. Но за какво? Каква мръсотия ни е направил? Бартлет? Дали е нещо свързано с Бартлет?“
	— Прекрасен салон и доста голям — каза Горнт. — И великолепна къща. Винаги съм ви завиждал за тази къща.
	„Да, копеле такова, знам“ — кипеше от гняв Дънрос, спомняйки си последния случай, в който някой от фамилията Горнт бе стъпил в Грейт хаус. Преди десет години, 1953, когато _тай-панът_ бе все още Колин Дънрос, бащата на Йан. Беше по време на коледното празненство на „Струан“ — както обикновено най-голямото — и Куилън Горнт бе пристигнал заедно с баща си, Уилям, по онова време тай-пан на „Ротуел-Горнт“, също така неочаквано. След вечеря, пред очите на около дванайсетина мъже, в билярдната зала между двамата тай-пана се разрази голям скандал. Това беше по времето, когато Горнт и неговите шанхайски приятели току-що бяха блокирали „Струан“, опитвайки се да превземат „Саут Ориент Еъруейс“, която поради комунистическото нашествие на континента, беше на разположение. Тази авиокомпания държеше монопола на целия трафик за и от Шанхай към Хонконг, Сингапур, Тайпей, Токио и Банкок и ако се слееше с новата им авиокомпания, „Струан“ щяха да държат на практика монопола върху всички полети в района на Далечния Изток, с база извън Хонконг. И двамата си бяха отправили обвинения за удари под пояса — и двамата имаха право.
	Тогава и двамата стигнаха до края. Уилям Горнт бе използвал всички средства, за да се установи в Хонконг след огромните загуби на „Ротуел-Горнт“ в Шанхай. И когато Колин Дънрос бе разбрал, че няма да успее да надделее, той бе измъкнал „Саут Ориент Еъруейс“ от ръцете на Уилям Горнт като упражни натиск върху една надеждна кантонезка група.
	— Точно това направи, Колин Дънрос, точно това направи. Падна в капана и сега вече никога няма да можеш да ни спреш — злорадстваше Уилям Горнт. — Ние ще останем тук. Ще те изгоним от Азия, теб и твоята проклета „Ноубъл хаус“. „Саут Ориент“ е само началото. Ние спечелихме!
	— Спечелили сте — друг път! Групата Ян-Уонг-Сун са наши съюзници. Имаме договор.
	— Прекратен е ето с това. — Уилям Горнт бе махнал на Куилън, неговият най-голям син и сигурен наследник, който извади копие от някакво споразумение. — Този договор е с групата Ян-Уонг-Сун, които са подставени лица на групата Цо-Уа-Фенг — каза щастливо той, — които са подставени лица на Та-Уенг-Сап и продават „Саут Ориент“ на „Ротуел Горнт“ за един долар повече от първоначалната цена! — Куилън Горнт го бе оставил върху билярдната маса с тържествен жест — „Саут Ориент“ е наша!
	— Не вярвам!
	— А трябва. Честита Коледа! — Уилям Горнт се засмя силно и с презрение и напусна. Куилън, също през смях, бе оставил билярдната щека. Йан Дънрос бе близо до вратата.
	— Някой ден ще притежавам тази къща — бе изсъскал в лицето му Куилън Горнт, а след това се бе обърнал към останалите. — Ако някой от вас търси работа, да дойде при нас. Скоро ще бъдете на улицата. Вашата „Ноубъл хаус“ няма да се задържи много дълго. — Присъстваха Ендрю Гавалан, Жак де Вил, Аластър Струан, Лечи и Дейвид Макструан, Филип Чен и дори Джон Чен.
	Дънрос си спомни как тогава баща му вилня през цялата нощ като се оправдаваше с предателство, подставени лица и лош джос, макар че самият той го бе предупреждавал много пъти, но предупрежденията му бяха пренебрегвани. „Господи, какъв позор! Тогава целият Хонконг ни се смя — «Ноубъл хаус» преметната от Горнт и техните шанхайски измамници.“
	„Да. Но онази нощ сложи край на падението на Колин Дънрос. В онази нощ аз реших, че той трябва да си отиде, преди да загубим завинаги «Ноубъл хаус». Използвах Аластър Струан. Помогнах му да отстрани баща ми. Аластър Струан трябваше да стане тай-пан. Дотогава, докато аз станех достатъчно умен, за да го отстраня. Достатъчно умен ли съм сега? Не знам — помисли си Дънрос, насочвайки вниманието си към Куилън Горнт, който стоеше пред него и сипеше любезности, а той се чуваше да отговаря със същото докато в себе си си казваше: — Не съм забравил «Саут Ориент», нито това, че бяхме принудени да слеем нашата авиокомпания с вашата на смешна цена и да изгубим контрол над новата, преименувана в «Ол Ейжа Еъруейс»! Нищо не е забравено. Тогава загубихме. Но този път ще спечелим. Ще спечелим всичко, по дяволите.“


	Кейси наблюдаваше двамата мъже като омагьосана. Тя забеляза Куилън Горнт още в първия момент — позна го по снимките в досието му. Почувства неговата сила и мъжественост чак от другия край на салона и това по особен начин я възбуди. Докато го наблюдаваше имаше чувството, че напрежението между тях бе почти материално — два бика, заемащи позиция за бой.
	Ендрю Гавалан веднага й бе казал кой е Горнт. Тя не прояви излишно любопитство, а просто попита Гавалан и Линбар защо са толкова шокирани от появата на Горнт. И тогава, тъй като бяха сами, само четиримата — Кейси, Гавалан, де Вил и Линбар Струан — те й разказаха за „Щастливата Коледа“ и за „Някой ден ще притежавам тази къща“.
	— И какво направи тай-… какво направи Йан? — попита тя.
	Гавалан каза:
	— Просто гледаше Горнт. Всички разбираха, че ако имаше пистолет, или нож или тояга, щеше да ги използва, беше ясно. Но тъй като нямаше оръжие всички мислеха, че всеки момент ще се нахвърли със зъби и нокти… Но той стоеше като вкаменен и гледаше Горнт и Горнт отстъпи крачка назад, за да е извън обсега му — буквално. Но този мръсник е _куражлия_. Като че ли напрегна всичките си сили и за момент отвърна на погледа на Йан. След това, без да каже дума, бавно го заобиколи, много предпазливо, без да сваля очи от него и излезе.
	— Какво търси това копеле тук тази вечер? — измърмори Линбар.
	— Трябва да е нещо важно — отвърна Гавалан.
	— Кое нещо? — попита Линбар. — Какво важно?
	Кейси го погледна и с крайчеца на окото си забеляза как Жак де Вил поклати предупредително глава и моментално лицата на Линбар и Гавалан незабележимо се промениха. Въпреки това тя попита:
	— Какво наистина прави тук Горнт?
	— Не знам — отвърна Гавалан и тя му повярва.
	— Срещали ли са се след онази Коледа?
	— О, да, много пъти, почти непрекъснато — каза Гавалан. — Естествено, само на публични места. Освен това са в управителните съвети на едни и същи компании, в едни и същи комитети и съвети. — Той притеснено добави — сигурен съм, че и двамата просто изчакват.
	Тя видя как погледите им отново се насочиха към двамата кръвни врагове и ги последва. Сърцето й силно биеше. Забелязаха как Пенелоуп се отдели от тях и отиде да говори с Клаудия Чен. След малко Дънрос ги погледна. Тя бе сигурна, че по някакъв начин той даваше сигнал на Гавалан. В следващия момент очите му се преместиха върху нея. Горнт също я погледна. И двамата мъже я наблюдаваха. Усети притегателната им сила. Това я опияни. Някакъв дявол я тласна към тях. Беше щастлива, че се бе облякла по този начин — по-предизвикателно, отколкото възнамеряваше. Линк й бе казал, че тази вечер няма да е много работна.
	Докато вървеше, почувства лекото докосване на коприната по тялото си и зърната на гърдите й настръхнаха. Усети как погледите им я обгръщат, разсъбличат, но този път, за нейно учудване, тя нямаше нищо против. Походката й стана незабележимо по-котешка.
	— Здравей, тай-пан — каза тя с престорена невинност. — Нали ме извика?
	— Да — веднага отвърна той. — Предполагам, че се познавате.
	Тя поклати глава и им се усмихна, без да забележи капана.
	— Не. Никога не сме се срещали. Но, разбира се, знам кой е господин Горнт. Ендрю ми каза.
	— О, в такъв случай, позволете ми официално да ви запозная. Господин Куилън Горнт, тай-пан на „Ротуел-Горнт“. Госпожица Чолок — Сирануш Чолок — от Америка.
	Тя подаде ръка, осъзнавайки опасността от това да попадне между двамата. Част от съзнанието й бе възбудено от опасността, а другата крещеше: „За Бога, какво правиш тук!“
	— Слушала съм много за вас, господин Горнт — каза тя доволна, че владее гласа си. Изпитваше удоволствие от докосването на ръката му — различна от тази на Дънрос, по-груба и не толкова силна. — Разбрах, че съперничеството между вашите фирми е от поколения.
	— Само три. Дядо ми пръв е почувствал на гърба си „благоволението“ на „Струан“ — каза непринудено Горнт. — Някой ден с удоволствие ще ви разкажа историята от наша гледна точка.
	— Може би двамата трябва да изпушите лулата на мира. Сигурна съм, че Азия е достатъчно голяма и за двама ви.
	— И светът няма да ни е достатъчен — каза Дънрос приветливо.
	— Така е — съгласи се Горнт и ако тя не знаеше истинската история, съдейки по тона и поведението им, щеше да помисли, че са просто доброжелателно настроени съперници.
	— В Щатите има много големи компании, които съществуват заедно. И се конкурират.
	— Тук не е Америка — каза спокойно Горнт. — Колко време ще останете в Хонконг, госпожице Чолок?
	— Това зависи от Линк — Линк Бартлет — тук съм от името на „Пар-Кон индъстрис“.
	— Да, да, знам. Той не ви ли каза, че във вторник ще вечеряме заедно?
	В съзнанието й засвяткаха сигнали за опасност.
	— Във вторник ли?
	— Да. Тази сутрин се уговорихме. По време на срещата ни. Не ви ли е споменал?
	— Не — отвърна тя, изпаднала за момент в шок. И двамата я гледаха настоятелно и й се прииска да се оттегли за пет минути и да се върне, след като е премислила всичко.
	— Не — каза отново. — Линк не ми е споменавал за никаква среща. Какво се уговорихте?
	Горнт погледна към Дънрос, който продължаваше да слуша безизразно.
	— Просто да вечеряме заедно следващия вторник. Господин Бартлет и вие, ако сте свободна.
	— С удоволствие, благодаря ви.
	— Къде е вашият господин Бартлет? — попита той. Дънрос каза:
	— За последен път го видях на терасата. Беше с Ейдриън. Защо?
	Горнт извади златна табакера и я поднесе към нея.
	— Не, благодаря — каза тя. — Не пуша.
	— Имате ли нещо против да запаля?
	Тя поклати глава.
	Горнт запали цигара и погледна към Дънрос.
	— Просто искам да му се обадя, преди да си тръгна — каза той ведро. — Надявам се, че ще ме извините задето идвам само за няколко минути и няма да мога да остана за вечеря. Имам неотложна работа… разбираш.
	— Разбира се. — Дънрос добави: — Жалко, че няма да можеш да останеш.
	Лицата и на двамата бяха напълно безизразни. С изключение на очите им. Всичко беше в очите им. Омраза. Гняв. Дълбочината им я потресе.
	— Помолете Йан Дънрос да ви покаже Дългия коридор — каза й Горнт. — Чувал съм, че там има прекрасни потрети. Никога не съм влизал в Дългия коридор — само в билярдната зала. — Тръпки я побиха, когато видя как го гледаше Дънрос.
	— А срещата ви тази сутрин — попита Кейси с вече подредени мисли, като сметна за разумно веднага да извади всичко наяве пред Дънрос. — Кога беше уговорена?
	— Преди около три седмици — отвърна Горнт. — Мислех, че вие сте главният му директор. Изненадан съм, че не ви е казал.
	— Линк е нашият тай-пан, господин Горнт. Аз работя за него. Не е длъжен да ми казва всичко — каза тя, вече по-спокойна. — Трябваше ли да ми каже, господин Горнт? Важно ли беше?
	— Може да стане. Да. Официално заявих, че можем да предложим по-изгодни условия, отколкото „Струан“. За всичко — Горнт отново погледна към тай-пана. Тонът му стана малко по-твърд. — Йан, исках лично да ти съобщя, че сме на една и съща сергия.
	— И затова ли дойде?
	— Това е едната причина.
	— А другата?
	— За удоволствие.
	— Откога познаваш господин Бартлет?
	— От около шест месеца. Защо?
	Дънрос сви рамене, после погледна към Кейси, а гласът, лицето и цялото му същество не издаваха нищо друго, освен доброжелателност.
	— Не си знаела за никакви преговори с „Ротуел-Горнт“, нали?
	Тя искрено поклати глава и изпита благоговение пред умението на Бартлет да планира нещата в далечна перспектива.
	— Не. В ход ли са вече преговорите, господин Горнт?
	— Бих казал, че да. — Горнт се усмихна.
	— В такъв случай, ще видим, нали? — каза Дънрос. — Ще видим кой ще направи по-добрата сделка. Благодаря ти, че ми го съобщи лично, макар че не беше необходимо. Естествено знаех, че и ти ще проявиш интерес. Нямаше нужда да си правиш труда.
	— Всъщност има доста сериозна причина — каза остро Горнт. — Нито господин Бартлет, нито тази дама биха могли да осъзнаят колко жизненоважна е за вас „Пар-Кон“. Почувствах се задължен да им го кажа лично. А също и на теб. И, разбира се, да предам поздравленията си.
	— Защо жизненоважна, господин Горнт? — попита Кейси, живо заинтересувана.
	— Без сделката с вашата „Пар-Кон“ и печалбите, които ще бъдат реализирани от нея, „Струан“ ще фалира, би могла да фалира само за няколко месеца.
	Дънрос се изсмя така, че онези, които тайно подслушваха, потрепериха и увеличиха малко силата на гласовете си, ужасени от мисълта, че „Струан“ би могла да фалира, като в същото време се питаха: Каква сделка? „Пар-Кон“? Да продаваме ли или да купуваме? „Струан“ или „Ротуел-Горнт“?
	— Това е напълно изключено — каза Дънрос. — Няма абсолютно никакъв шанс!
	— Мисля, че шансът е доста голям. — Тонът на Горнт се промени. — Все едно, както ти каза, ще видим.
	— Да, точно така, а междувременно… — Дънрос млъкна, защото видя Клаудия Чен, която се приближи с неудобство.
	— Извинете, тай-пан — каза тя, — личната ви поръчка за разговор с Лондон е изпълнена. Чакат ви.
	— О, благодаря ти. — Дънрос се обърна и извика Пенелоуп с ръка. Тя моментално дойде. — Пенелоуп, би ли забавлявала за момент Куилън и госпожица Чолок. Трябва да говоря по телефона. Куилън няма да остане за вечеря — има неотложна работа. — Той им махна весело и ги изостави. Кейси забеляза животинското изящество на походката му.
	— Няма ли да останеш за вечеря? — попита Пенелоуп с явно облекчение, въпреки че се опита да го скрие.
	— Не. Извинявам се за неудобното положение, в което ви поставих с внезапното си идване, след като бях отклонил любезната ви покана. За съжаление не мога да остана.
	— О, в такъв случай… би ли ме извинил за момент, връщам се веднага.
	— Не се притеснявай за нас — каза меко Горнт. — Можем да се грижим и сами за себе си. Още веднъж извинявай за безпокойството — изглеждаш прекрасно, Пенелоуп. Не си мръднала. — Тя му благодари и той й махна за довиждане. Отдъхна си и отиде при Клаудия Чен, която чакаше наблизо.
	— Странен човек сте — каза Кейси. — В един момент война, в следващия очарование.
	— Ние, англичаните имаме правила за мир и за война. Това, че ненавиждаш някого не значи, че трябва да го псуваш, да го плюеш в лицето и да обиждаш жена му. — Горнт й се усмихна. — Хайде да открием вашия господин Бартлет. След това наистина трябва да си вървя.
	— Защо го направихте? Това с тай-пана? Предизвикателството и онова за „жизненоважната“ сделка. Това бе официалното хвърляне на ръкавицата, нали? Пред хора.
	— Животът е игра — каза той. — Целият е една игра и ние, англичаните, я играем по по-различни правила от вас, американците. Да. И животът ни е даден, за да му се наслаждаваме. Сирануш — какво прекрасно име имате. Може ли да го използвам?
	— Да — каза тя след кратка пауза. — Но защо точно сега?
	— Сега беше моментът. Не преувеличих, когато казах, че сте жизненоважни за „Струан“. Няма ли да потърсим вашия господин Бартлет?
	„За трети път каза «вашия» господин Бартлет. За да ме провери или за да ме дразни?“
	— Разбира се, защо не? — тя тръгна към градината. Усещаше погледите, явни и прикрити, на останалите гости, както и удоволствието от опасността. — Навсякъде ли се появявате по такъв драматичен начин?
	Горнт се засмя.
	— Не. Извинявам се, задето бях толкова рязък, Сирануш — сигурно съм ви наскърбил.
	— Срещата ви с Линк ли имате предвид? Не ме наскърбихте. Линк е постъпил много умно като не ми е казал, че ще разговаря с опозицията. Това ми даде тази сутрин свобода на действие, която иначе нямаше да имам.
	— А, значи не се сърдите, че не ви се е доверил?
	— Това няма нищо общо с доверието. Аз много често скривам от Линк някои неща, докато дойде подходящия момент. Само, за да го предпазя. Очевидно в случая той е направил същото. Линк и аз се разбираме един друг. Поне мисля, че аз го разбирам.
	— В такъв случай, кажете ми как да сключа сделка с него?
	— Първо трябва да знам какво искате. Освен главата на Дънрос.
	— Аз не искам главата му, нито смъртта му — нищо подобно. Просто скорошното прехвърляне на „Ноубъл хаус“. Щом „Струан“ бъде унищожена, ние ще бъдем „Ноубъл хаус“. — Лицето му стана сурово. — Тогава всички призраци от миналото ще могат да спят спокойно.
	— Разкажете ми нещо за тях.
	— Моментът не е подходящ, Сирануш. Слушат ни прекалено много неприятели. Ще ви разкажа, когато сме сами. — Вече бяха в градината. Нежният бриз галеше лицата, а небето бе осеяно със звезди. Линк Бартлет не беше на тази тераса, затова слязоха по широките каменни стълби към алеите, които кръстосваха градината, пробивайки си път между гостите. Но в този момент някой ги спря.
	— Здравей, Куилън. Каква приятна изненада.
	— Здравей Пол. Госпожице Чолок, позволете ми да ви представя Пол Хавъргил. В момента той е шеф на „Виктория бенк“.
	— Трябва да отбележа, че това е само временно, госпожице Чолок, единствено поради факта, че нашият главен директор е в отпуск по болест. След няколко месеца ще се пенсионирам.
	— За наше съжаление — каза Горнт, а след това запозна Кейси с останалите от групата: лейди Джоана Темпъл — Смит, висока жена с продълговато лице на около петдесет и Ричард Куанг и съпругата му. — Ричард Куанг е председател на „Хо-Пак“, една от най-добрите китайски банки.
	— В банковото дело всички сме приятелски настроени конкуренти, госпожице… естествено, с изключение на „Блекс“ — каза Хавъргил.
	— Сър? — каза. Кейси.
	— „Блекс“ ли? О, това е прякорът на „Бенк ъф Лондон, Кантон енд Шанхай“. Може да са по-големи от нас, с един-два месеца по-стари, но ние сме най-добрата банка тук, госпожице…
	— „Блекс“ са моите банкери — каза Горнт на Кейси. — Вършат ми много добра работа. Първокласни банкери.
	— Второкласни, Куилън.
	Горнт отново се обърна към Кейси:
	— Тук има една приказка, която гласи: „Блекс“ са джентълмени, които се опитват да бъдат банкери, а „Виктория“ са банкери, които се опитват да бъдат джентълмени.
	Кейси се засмя. Останалите се усмихнаха от учтивост.
	— Нали сте приятелски настроени конкуренти, господин Куанг? — попита тя.
	— Да. Не бихме се осмелили да се противопоставим на „Блекс“ или на „Виктория“ — каза дружелюбно Ричард Куанг — нисък, набит мъж на средна възраст, черна прошарена коса и непринудена усмивка и говорещ перфектно английски. — Научих, че „Пар-Кон“ има намерение да инвестира в Хонконг, госпожице Челек.
	— Дошли сме, за да се ориентираме в обстановката, господин Куанг. Все още нищо не е сигурно. — Тя не обърна внимание на погрешното произнасяне на името й. Горнт сниши гласа си:
	— Между нас да си остане, но казах официално на Бартлет и на госпожица Чолок, че ще предложим по-изгодни условия от тези, които са в състояние да предложат „Струан“. „Блекс“ стопроцентово ме поддържат. Освен това имам приятели в банковите среди и на други места. Надявам се, че преди да вземе окончателно решение, „Пар-Кон“ ще обмисли добре всички възможности.
	— Мисля, че това би било много разумно — сподели Хавъргил. — Разбира се, „Струан“ вече имат известна преднина.
	— „Блекс“, както и по-голямата част от Хонконг едва ли ще се съгласят с теб — отвърна Горнт.
	— Надявам се да не се стигне до сблъсък, Куилън — каза Хавъргил. — „Струан“ е нашият основен клиент.
	Ричард Куанг каза:
	— Каквото и да стане, госпожице Челек, би било много добре тук да дойде такава голяма американска компания като „Пар-Кон“. Както за вас, така и за нас. Да се надяваме, че ще се стигне до сделка, която да отговаря на изискванията на „Пар-Кон“. Ако господин Бартлет има нужда от някаква помощ… — банкерът подаде визитната си картичка.
	Тя я взе, отвори копринената си чантичка и му подаде своята със същата ловкост. Беше подготвена за размяна на визитни картички, което е част от добрия тон и е задължително в Азия. Китайският банкер й хвърли един поглед и присви очи.
	— Съжалявам, но още нямам преведени на китайски — каза тя. — Нашите банкери в Щатите са „Фърст сентръл Ню Йорк бенк“, „Калифорния Мърчънт бенк“ и „Тръст къмпъни“. — Кейси с гордост спомена тези имена, защото бе сигурна, че общите авоари на тези три банкови гиганта надхвърляха 15 милиарда долара. — Ще се рад… — Тя млъкна изненадана от внезапната студенина, която се появи в очите им. — Има ли някакъв проблем?
	— И да и не — каза Горнт след малко. — Просто „Фърст сентръл Ню Йорк бенк“ не е никак уважавана тук.
	— Защо?
	Хавъргил каза надменно:
	— Оказа се измет. Това е английската дума за пасмина, госпожице… Преди войната въртяха тук някакъв бизнес, а към средата на четиридесетте години той се разрасна. Точно по това време „Виктория“ и други британски институции се опитваха да се възстановят. През 49-а, когато Председателят Мао изгони Чанг Кай-шек в Тайван, войските му бяха струпани на нашата граница, само на няколко мили северно от Новите територии. Нахлуването на тези орди и превземането на колонията висеше на косъм. Много хора зарязаха всичко и избягаха. Естествено ние не го направихме, но го направиха всички китайци, които можеха. Без никакво предупреждение, „Фърст сентръл Ню Йорк“ събра всичките си заеми, плати на своите вложители, пусна кепенците и избяга — в рамките на една седмица.
	— Не знаех това — каза поразена Кейси.
	— Извинете за израза, мила моя, но те бяха банда страхливи и подли копелета — каза лейди Джоана с явно презрение. — Естествено бяха единствената банка, която се измете — избяга. Но тогава… е, какво друго би могъл да очаква човек, мила моя?
	— Сигурно нещо по-добро, лейди Джоана — каза Кейси, вбесена от факта, че вицепрезидентът, който отговаряше за счетоводството им не бе ги предупредил. — Вероятно е имало някакви смекчаващи вината обстоятелства, господин Хавъргил. Големи ли бяха заемите, които бяха дали?
	— За съжаление точно по това време бяха много големи. Да. Тази банка съсипа много важни предприятия и много хора, причини огромни щети и унижения. Но в крайна сметка — каза той с усмивка, — всички ние спечелихме, че си отидоха. Преди две-три години имаха наглостта да подадат молба до финансовия министър за нов договор!
	Ричард Куанг добави весело:
	— Това е договор, който никога няма да бъде подновен! Разбирате ли, госпожице Челек, всички чужди банки тук работят с едногодишен договор, който всяка година де обновява. Наистина се справяме много добре, без каквато и да е американска банка. Те са такива… е, сами ще се уверите, че „Виктория“, „Блекс“ или „Хо-Пак“, а може би и трите взети заедно, госпожице Кейси, могат напълно да задоволят всички изисквания на „Пар-Кон“. Ако вие и господин Бартлет искате да поговорим…
	— С удоволствие ще ви посетя, господин Куанг. Какво ще кажете за утре? В началото аз се занимавам с повечето от банковите ни операции. Да речем сутринта, по някое време?
	— Да, да разбира се. Ще се убедите, че сме конкурентоспособни — без да трепне каза Ричард Куанг. — В десет?
	— Чудесно. Отседнали сме във „Виктория енд Албърт“, в Каулуун. Ако не ви е удобно в десет, просто ми се обадете — каза тя. — Много се радвам, че се запознах лично и с вас, господин Хавъргил. Предполагам, че срещата ни утре не е отложена, нали?
	— Разбира се, че не е. В четири, нали? С нетърпение очаквам най-сетне да поговоря и с господин Бартлет… и с вас, разбира се, мила моя. — Той бе висок, строен мъж. Тя забеляза как очите му се отместиха от цепката на роклята й, но пропъди от съзнанието си неприязънта, която изпита към него. „Може да ми потрябва, както и банката му.“
	— Благодаря ви — каза тя с нужното уважение и насочи чара си към лейди Джоана — Каква прекрасна рокля, лейди Джоана — усмихна се, макар че я отвращаваше, както и перлената огърлица, която висеше на мършавия й врат.
	— О, благодаря ви, мила моя. И вашата ли е купена от Париж?
	— Косвено. От фирмата „Балмен“ е, но я купих в Ню Йорк. — Тя се обърна към съпругата на Ричард Куанг — здрава, запазена кантонезка с изискана фризура, много бяла кожа и притворени очи. Носеше колие огромен, царствен нефрит и седемкаратов диамантен пръстен. — Много ми е приятно, госпожо Куанг — каза тя с благоговение пред богатството, което издаваха тези бижута. — Търсехме Линк Бартлет. Виждали ли сте го?
	— От известно време не — обади се Хавъргил. — Мисля, че отиде към източното крило. Доколкото знам там има бар. Беше с Ейдриън, дъщерята на Дънрос.
	— Ейдриън стана много хубаво момиче — каза лейди Джоана. — Двамата са чудесна двойка. Очарователен мъж е този господин Бартлет. Не е женен, нали, скъпа?
	— Не — Кейси беше също толкова любезна, добавяйки лейди Джоана в списъка на неприятните личности. — Линк не е женен.
	— Скоро ще го заплете някоя, помнете ми думата. Наистина мисля, че Ейдриън е доста опасна. Искаш ли да дойдеш в четвъртък на чай, скъпа? Много обичам да се събирам с момичетата. Тогава се събира нашият клуб „Жени над трийсет“.
	— Благодаря — каза Кейси. — Не отговарям на изискването, но въпреки това с удоволствие бих дошла.
	— О, извинявай, скъпа! Реших, че… Ще изпратя кола. Куилън, ще останеш ли за вечеря?
	— Не, не мога. Имам неотложна работа.
	— Жалко. — Лейди Джоана се усмихна и показа развалените си зъби.
	— Моля да ни извините, но искам да открия Бартлет, преди да си тръгна. Ще се видим в събота. — Горнт хвана ръката на Кейси и я отведе.
	Те изгледаха отдалечаващата се двойка.
	— Всеки би казал, че е много привлекателна, нали? — каза лейди Джоана. — Чълък. Това име е някъде от централна Европа, нали?
	— Възможно е. Би могло да бъде и от Средния изток, Джоана. Турско или нещо такова, може и да е балканско… — Хавъргил млъкна. — Разбирам какво имаш предвид. Не, не мисля. Определено не прилича на еврейка.
	— В днешно време човек не може да бъде сигурен в нищо, не е ли така? Може да си е правила пластична операция на носа.
	— И през ум не ми мина да се загледам. Хм! Мислиш ли?
	Ричард Куанг подаде на жена си визитната картичка на Кейси. Тя бързо я прочете и веднага й направи впечатление същото, което бе изненадало и него.
	— Пол, тук пише „финансов и изпълнителен вицепрезидент на акционерната компания“… наистина впечатляващо, нали? „Пар-Кон“ е голяма компания.
	— Но, скъпа моя приятелко, те са американци. В Америка правят невероятни неща. Сигурен съм, че това е само титла и нищо повече.
	— За престиж на любовницата ли? — попита Джоана.


>	12

#	21:00 часа

	Билярдната щека удари бялата топка, тя се стрелна по зелената маса, запрати червената в една от далечните дупки и спря точно до друга червена топка.
	Ейдриън плесна възторжено с ръце:
	— О, Линк, този беше супер! Сигурна бях, че само се перчиш. Направи го още веднъж!
	Линк Бартлет се ухили.
	— Срещу един долар тази червената ще обиколи масата и ще падне в онази дупка, а бялата ще спре тук. — Той отбеляза мястото с едно перване на тебешира.
	— Готово!
	Той се наведе над масата, прицели се и след удара му бялата топка спря на милиметър от знака, който бе оставил, а червената изчезна в дупката.
	— _Айейа!_ Нямам долар в себе си. По дяволите! Може ли да остане като дълг?
	— В хазарта една дама — колкото и красива да е тя — трябва незабавно да плаща дълговете си.
	— Знам. Татко казва същото. Може ли да ти платя утре?
	Той я наблюдаваше, доволен, че умението му я радваше.
	Тя бе облечена с черна пола с дължина до коляното и прекрасната копринена блуза. Краката й бяха дълги; много дълги и безупречни.
	— Не може. — Той се престори на обиден и двамата се засмяха.
	Масивното осветително тяло падаше ниско над билярдната маса, а останалата част от помещението бе тъмна и интимната атмосфера се нарушаваше единствено от снопа светлина, който идваше от отворената врата.
	— Играеш невероятно — каза тя.
	— Не казвай на никого, но в армията си изкарвах хляба с това.
	— В Европа ли?
	— Не. В Тихия океан.
	— Баща ми е бил пилот на изтребител. Свалил шест самолета, а след това свалили неговия и престанал да лети.
	— Значи е бил ас, нали?
	— Участвал ли си в онези ужасни десанти срещу японците?
	— Не. Бях в строителството. Пристигахме едва след като всичко бе сигурно.
	— О!
	— Строяхме бази, военни летища в Гуадалканал и по всички острови в Тихия океан. Прекарах леко войната — изобщо не мога да се сравнявам с баща ти. — Докато отиваше да остави щеката си той за първи път изпита съжаление за това, че не бе служил в морската пехота. Когато бе казал „в строителството“ изражението на лицето й го бе накарало да се почувства като страхливец. — Трябва да отидем да потърсим приятеля ти. Може вече да е дошъл.
	— О, не е толкова важно! Той не ми е истински приятел. Запознахме се у един приятел преди около седмица. Мартин е журналист в _„Чайна гардиън“_. Не ми е любовник.
	— Всички англичанки ли са така откровени, когато става въпрос за любовниците им?
	— Всичко идва от хапчетата. Те ни освободиха завинаги от мъжкото робство. Вече сме равни.
	— И ти ли?
	— Да.
	— Значи си щастливка.
	— Да, знам, че съм голяма късметлийка. — Тя го наблюдаваше. — На колко си години, Линк?
	— Стар съм. — Той тракна щеката на мястото й. За първи път в живота си не искаше да каже възрастта си. „По дяволите — мислеше си, странно объркан. — Какво има? Нищо. Няма нищо. Нали?“
	— Аз съм на деветнайсет — каза тя.
	— Кога е рожденият ти ден?
	— На 27-и октомври — скорпион съм. А твоят?
	— На 1-и октомври.
	— Не може да бъде! Кажи ми честно!
	— Да пукна, ако те лъжа.
	Тя плесна радостно с ръце.
	— О, това е страхотно. Татко е роден на десети. Това е страхотно — добра поличба.
	— Защо?
	— Ще разбереш. — Усмихната, тя отвори чантичката си и извади смачкан пакет цигари и очукана златна запалка. Той взе запалката и я щракна, но тя не запали. Втори, трети път никакъв ефект.
	— Скапана работа — каза тя. — Тази скапана запалка никога не е работила както трябва, но ми е подарък от татко. Много я обичам. Естествено, изпускала съм я два-три пъти.
	Той се вгледа в запалката, духна фитила и си поигра малко с нея.
	— Така или иначе не бива да пушиш.
	— И татко винаги това казва.
	— Прав е.
	— Да. Но засега ми харесва. На колко си години, Линк?
	— На четиридесет.
	— О! — Той забеляза учудването й. — Значи си колкото татко! Е, почти. Той е на четиридесет и една.
	— И двамата сме доста възрастни — каза сухо Линк и си помисли: „Както и да го погледнеш, Ейдриън, всъщност съм достатъчно стар, за да ти бъда баща.“
	Тя отново смръщи вежди.
	— Странно, въобще не изглеждаш на толкова. — После припряно добави: — След две години ставам на двайсет и една, което на практика означава, че съм вече на възраст. Просто не мога да си представя, че ще стана на двайсет и пет, да не говорим за трийсет, а колкото до четиридесетте… Господи, мисля, че бих предпочела да съм хвърлила топа.
	— На двайсет и една човек е вече стар — да, мадам, много стар — каза той и си помисли: „От много време не си бил е толкова младо момиче. Внимавай. Тази е динамит.“ Той щракна запалката и този път запали. — Какво знаеш ти!
	— Благодаря — каза тя и запали цигарата си. — Не пушиш ли?
	— Не, вече не. Пушех, но Кейси започна час по час да ми изпраща илюстрирани брошури за пушенето и рака и накрая схванах какво иска да ми каже. Никак не ми беше трудно да се откажа — бях решил. Наистина се отрази много добре на играта ми на голф, на тениса и на… — той се усмихна. — И на всякакви други спортове.
	— Кейси е великолепна. Наистина ли е изпълнителен вицепрезидент?
	— Да.
	— Тя ще… тук ще й бъде много трудно. Мъжете няма да искат да преговарят с нея.
	— Същото е и в Щатите. Но постепенно свикват. Изградихме „Пар-Кон“ за шест години. Кейси работи повече от мъж. Родена, за да побеждава.
	— Любовница ли ти е?
	Той отпи от бирата си.
	— Всички млади англичанки ли са толкова прями?
	— Не. — Тя се засмя. — Просто съм любопитна. Всички говорят… всички са решили, че е.
	— Сериозно?
	— Да. Цял Хонконг говори за вас, а тази вечер е капакът на всичко. Пристигането ви беше страхотно изпълнение. С частния ти самолет, контрабандното оръжие и фактът, че Кейси е последната европейка, видяла Джон Чен, поне така пише във вестниците. Интервюто ти ми хареса.
	— А, тези копе… тези от пресата чакаха днес следобед пред вратата ми. Опитах се да бъда кратък и рязък.
	— „Пар-Кон“ наистина ли струва половин милиард долара?
	— Не. Около 300 милиона, но скоро ще стигне един милиард. Да, вече съм сигурен, че ще е скоро.
	Тя го наблюдаваше с откритите си, сиво-зелени очи — толкова зрели и в същото време толкова млади!
	— Ти си много интересен човек, господин Линк Бартлет. Приятно ми е да говоря с теб. И те харесвам. В началото не те харесах. Изпищях от ужас, когато татко ми каза, че трябва да ти правя компания и да те запозная с някои хора. Не се справих много добре, нали?
	— Беше _супер_.
	— О, я стига. — Тя също се захили. — Напълно те обсебих.
	— Не е вярно. Запознах се Крисчън Токс, главния редактор, с Ричард Куанг и с онези двама американци от консулството. Ланан, нали така се казваше?
	— Ланган, Ед Ланган. Приятен човек. Не можах да запомня името на другия. Всъщност не ги познавам много добре, виждали сме се само по конни състезания. Крисчън е приятен човек, а жена му е супер. Китайка е и затова не е тук тази вечер.
	Бартлет се намръщи.
	— Защото е китайка?
	— О, тя беше поканена, но се знаеше, че няма да дойде. Въпрос на престиж. За да запази престижа на мъжа си. Баровците не одобряват смесените бракове.
	— Браковете с местни хора ли?
	— Нещо такова. — Тя сви рамене. — Ще разбереш. Трябва да те запозная с още някои от гостите, защото иначе ще ям калая!
	— Защо не ме запознаеш например с Хавъргил, банкера? Какво ще кажеш?
	— Според татко Хавъргил е тъпанар.
	— Значи от днес нататък е двайсет и два каратов тъпанар!
	— Добре — каза тя и двамата се засмяха.
	— Линк?
	Те обърнаха глави към двете фигури, чиито силуети се очертаваха на светлината, влизаща през отворената врата. Той веднага позна гласа и формите на Кейси, но не и мъжа. От мястото, където седяха срещу светлината бе невъзможно да се види.
	— Здрасти, Кейси! Как е?
	Той хвана небрежно Ейдриън за ръката и я поведе към силуетите.
	— Показвах на Ейдриън някои неща от билярда.
	Ейдриън се засмя.
	— Това е най-скромното изказване на годината, Кейси. Той е супер на билярд, нали?
	— Да. Линк, Куилън Горнт искаше да ти се обади, преди да си тръгне.
	Ейдриън се закова на място и лицето й пребледня. Линк спря, много изненадан.
	— Какво е станало? — попита я той.
	— Добър вечер, господин Бартлет — каза Горнт, приближи се към тях и влезе в светлото петно. — Здравей, Ейдриън.
	— Какво търсиш тук? — каза тя с тънък глас.
	— Просто дойдох за малко — отвърна Горнт.
	— Видя ли се с баща ми?
	— Да.
	— Тогава се махай. Махай се и ни остави на мира — повтори Ейдриън със същия глас.
	Бартлет я гледаше втренчено.
	— Какво, по дяволите, става тук?
	Горнт каза спокойно:
	— Това е дълга история. Може да почака до утре или до следващата седмица. Просто исках да получа потвърждението ви за вечерята във вторник. А ако през уикенда сте свободни, заповядайте на яхтата ми. В неделя, ако е хубаво времето.
	— Благодаря, мисля, че ще дойдем, но може ли да го потвърдим утре? — попита, Бартлет, все още объркан от реакцията на Ейдриън.
	— Ейдриън — каза меко Горнт, — Анагрей заминава другата седмица и ме помоли да ти предам да й се обадиш.
	Ейдриън не отговори. Просто го гледаше втренчено и Горнт се обърна към другите двама.
	— Анагрей е дъщеря ми. Добри приятелки са. Почти винаги са ходили в едни и същи училища. Тя заминава да учи в Калифорнийския университет.
	— В такъв случай, ако можем да помогнем с нещо… — каза Кейси.
	— Много мило от ваша страна. Ще се запознаете с нея във вторник. Може би тогава ще обсъдим този въпрос. Ще ви кажа…
	Вратата в другия край на билярдната зала се отвори и там застана Дънрос. Горнт се усмихна и отново насочи вниманието си към тях.
	— Лека нощ, господин Бартлет, Сирануш. Ще се видим във вторник. Лека нощ, Ейдриън. — Той леко се поклони, прекоси стаята и спря. — Лека нощ. Благодаря за гостоприемството.
	— Лека — каза Дънрос също толкова вежливо, отдръпна се встрани и лека усмивка изкриви устните му.
	Той изгледа Горнт, който излезе през външната врата и отново насочи вниманието си към билярдната зала.
	— Вече е време за вечеря — обяви той, а гласът му бе спокоен. И топъл. — Сигурно умирате от глад. Поне аз умирам.
	— Какво… какво искаше? — попита с треперещ глас Ейдриън.
	Дънрос се приближи до нея с усмивка и нежно каза:
	— Нищо. Нищо особено, миличка. Куилън омеква с възрастта.
	— Сигурен ли си?
	— Сигурен съм. — Той я прегърна с една ръка и леко я притисна към себе си. — Недей да тормозиш хубавата си главица.
	— Отиде ли си?
	— Да.
	Бартлет понечи да каже нещо, но се отказа, срещайки погледа на Дънрос над главата на Ейдриън.
	— Да. Всичко е прекрасно, мила моя — каза Дънрос и пак я притисна леко, а Бартлет забеляза как Ейдриън се окопити в топлината на прегръдката. — Няма защо да се тревожиш.
	— Линк ми показваше как може да играе билярд и после… Стана толкова внезапно. Беше като видение.
	— И аз за малко щях да припадна, когато се появи като Злата фея. — Дънрос се разсмя и добави към Бартлет и Кейси: — Куилън си пада по драмата. — После се обърна само към Бартлет. — Ще си поговорим за това след вечеря, насаме.
	— Разбира се — каза Бартлет и забеляза, че очите му не се усмихваха.
	Чу се гонгът за вечеря.
	— О, слава Богу! — възкликна Дънрос. — Хайде, идвайте, най-после ядене. Кейси, ти си на моята маса. — Ръката му още прегръщаше Ейдриън с много любов и той я поведе към светлината.
	Кейси и Бартлет го последваха.


	Горнт седна на шофьорската седалка на своя черен Ролс-Ройс „Силвър Клауд“, който бе паркиран точно пред Грейт хаус. Нощта бе хубава, въпреки че влажността отново се повиши. Той бе много доволен от себе си. „А сега — вечеря и Джейсън Плъм. — Веднъж да привлека този мръсник и с Йан Дънрос е свършено. И тогава ще притежавам тази къща и «Струан», и всичко останало!“
	Не можеше да стане по-добре: първо Кейси и Йан, почти веднага, всичко казано ясно пред него и пред нея. След това Хавъргил и Ричард Куанг, заедно. По-късно Бартлет в билярдната зала и накрая отново самият Йан. Идеално! И сега Йан е нащрек, Бартлет е нащрек, Кейси, Хавъргил, Ричард Куанг, както и Плъм. Ха! Само да знаеха. Всичко мина идеално. С изключение на Ейдриън. Жалко за нея, неприятно е, че децата наследяват враждите на своите бащи. Но това е животът. Джос. Тъжно е, че няма да напусне Хонконг и да тръгне по широкия свят като Анагрей — поне докато Дънрос и аз изгладим различията помежду си, веднъж завинаги. По-добре да не е тук, за да не види поражението му, Пенелоуп също. Джос, ако са тук, джос, ако не са. Но искам той да е тук, когато седна в ложата му на конните състезания, когато заема многото му постоянни места във всички управителни съвети, синекурните му длъжности, цялата власт — о, да. Скоро всичко това ще е мое. Заедно със завистта на цяла Азия. Да. Крайно време е. И тогава всички призраци ще спят спокойно. Проклети да са!
	Той завъртя ключа и запали двигателя, изпитвайки удоволствие от лукса, който лъхаше от естествената кожа и тежкото дърво — богатство и съвършенство. После включи на скорост и подкара надолу по алеята, покрай паркинга, където бяха останалите коли, през огромната порта от ковано желязо, на която бе поставен герба на Струан. Спря, за да се огледа за идващи коли и погледът му попадна върху огледалото за обратно виждане, където бе отражението на Грейт хаус. Висока, огромна, с ярко осветени прозорци, мамеща.
	„Скоро наистина ще те притежавам. — Ще правя приеми, каквито Азия не е виждала и никога няма да види. Май ще трябва да си намеря съпруга. Например американката.“
	Усмихна се под мустак.
	— Ах, Сирануш, какво очарователно име — каза той на глас със същата доза мъжки чар, с която го бе казал и първия път. „Лесно ще ми падне в ръчичките — беше самоуверен. — Малко старомоден чар, страхотно вино, лека, но превъзходна храна и търпение, заедно с най-добрия, изискан английски, мъжка изтънченост, никакви мръсни думи и тя е твоя — където и когато поискаш. А после, ако го направиш в подходящия момент, можеш да пуснеш вход уличния си английски и малко пресметната грубост и ще отприщиш цялата й насъбрана страст, така както никой мъж не го е правил.
	Ако съм схванал правилно, има доста голяма нужда от хубав секс. Значи или Бартлет не я задоволява, или наистина не са любовници, както беше написано в поверителния доклад. Интересно.
	А искаш ли я? Като играчка — може би. Като средство — разбира се. Но не като съпруга, прекалено е амбициозна.“
	Пътят бе чист и той подкара надолу към разклонението, зави надясно и не след дълго вече караше по „Пийк роуд“, по посока към „Мегъзин геп“, където се намираше апартаментът на Плъм. След вечерята с него, трябваше да отиде на една среща, а след това в Уанчай, в един от неговите лични апартаменти и в отворените обятия на Мона Люнг. Пулсът му се ускори при мисълта за необузданата й страст в леглото и трудно скриваната й омраза към него и към всички _quai loh_, която бе във вечен конфликт с любовта й към лукса, към апартамента, даден й назаем, и скромната сума, получавана всеки месец от него.
	— Никога не им давай пари — му бе казал навремето баща му, Уилям. — Дрехи, бижута, екскурзии — разбира се. Но не прекалено много пари. Контролирай ги чрез долари. И никога не си мисли, че те обичат заради това, което си. Защото не е вярно. Интересуват ги парите ти, единствено и само те. А под повърхността ще те презират, всички. И като си помислиш, има защо — ние не сме китайци и никога няма да станем.
	— Няма ли изключения?
	— Мисля, че не. За _quai loh_ няма, синко. Поне при мен не е имало, а аз съм имал не една и две. О, тя ще ти отдаде тялото си, децата си, дори живота си, но винаги ще те презира. Длъжна е — тя е китайка, а ние сме _quai loh_!
	„_Айейа_ — помисли си Горнт — този съвет доказа правотата си много, много пъти. И ми спести толкова терзания. Много искам да видя Стареца. Тази година ще му направя прекрасен коледен подарък: «Струан».“
	Караше внимателно в лявото платно на криволичещия път, плътно покрай планинския склон. Нощта бе хубава, пътят сух, а движение почти нямаше. Обикновено се движеше с шофьор, но тази вечер не искаше да има никакви свидетели на срещата му с Плъм.
	„Не, нито пък свидетели на срещата ми с Фор Фингър Уу. Какво, по дяволите, иска този разбойник? Нищо добро. Сигурно е опасно. Да. Но по време на войната в Корея той ти направи много голяма услуга и вероятно сега иска да му се отплатиш за нея. Винаги има уреждане на сметките, рано или късно. Това е китайски закон. Получаваш подарък и даваш подарък в замяна, малко по-скъп. Той вече ти е направил услуга.“
	През 1950-а, когато китайската комунистическа армия в Корея с много кръв и чудовищни загуби си пробиваше път на юг от Ялу, имаше отчаяна нужда от всички видове стратегически запаси и огромното желание да плати щедро на онези, които можеха да се промъкнат през блокадата с припасите, които им трябваха. По онова време „Ротуел-Горнт“ също имаше отчайващи затруднения, поради грандиозните загуби в Шанхай, дължащи се на идването на власт на Мао през предната година. И така, през декември 1950-а, той и баща му бяха взели много голям заем и тайно бяха купили от Филипините огромно количество пеницилин, морфин, сулфаналамиди и други медицински стоки, без задължителното разрешение за износ. Натовариха цялата стока на предварително наета презокеанска джонка, на която бе един от техните доверени екипажи, и я изпратиха към Уампоа — пуст остров в реката Пърл близо до Кантон. Заплащането трябваше да се извърши в злато при получаването на доставката, но на път към целта, в тайните ръкави на устието на Пърл, джонката бе пресрещната от речни пирати, привърженици на националистите на Чанг Кай-шек, които поискаха откуп. Нямаха пари, за да откупят товара, а ако националистите случайно научеха, че „Ротуел-Горнт“ си има работа с техния ненавистен комунистически враг, компанията щеше завинаги да загуби шансове да съществува в Азия.
	С посредничеството на своя компрадор Горнт бе уредил среща в пристанището Абърдийн с Фор Фингър Уу, за когото се предполагаше, че е един от най-големите контрабандисти в устието на Пърл.
	— Къде сега кораб? — бе попитал Фор Фингър Уу на ужасен китайско-английски.
	Горнт му бе обяснил, доколкото можеше, разговаряйки на китайско-английски, тъй като не знаеше Хакло, диалекта на Уу.
	— Може би, може би не! — усмихна се Фор Фингър Уу. — Обаждам се три ден. _Ний чо уах_ парола. Три ден, а?
	На третия ден се обади по телефона.
	— Лошо, хубаво, не знам. Срещам два ден Абърдийн. Започвам часът на маймуната. — Този час означаваше десет вечерта.
	Китайците деляха деня на дванайсет двучасови части, като всяко от тях си имаше име и винаги бяха в една и съща последователност. Започваха от четири сутринта с петела, след това от шест часа бе кучето и така нататък: глиган, плъх, вол, тигър, заек, дракон, змия, маймуна, кон и овца.
	Два дни по-късно, в часа на маймуната, в джонката на Уу на пристанището Абърдийн той получи пълното заплащане на пратката в злато плюс допълнителни четиридесет процента. Зашеметяваща печалба от петстотин процента. Фор Фингър Уу се бе ухилил:
	— Прави по-добра търговия от _quai loh_, все едно. Двайсет и осем хиляди таела злато. — Един таел бе малко повече от унция. — Следващ път аз вози. Да?
	— Да.
	— Ти купува, аз вози, аз продава, четиридесет процента мои, цена на продажба.
	— Да. — Горнт се бе опитал да го накара да приеме по-висок процент, но Уу бе отказал.
	— Само четиридесет процента, цена на продажба. — И Горнт бе разбрал, че вече е длъжник на контрабандиста.
	Златото бе на калъпи от по пет таела. Официалната му цена бе 35 щатски долара за унция. Но на черния пазар, нелегално внесено в Индонезия, Индия или обратно в Китай, цената му бе два или при пъти по-висока… понякога и повече. Само от тази пратка, с помощта на Уу, „Ротуел-Горнт“ спечелиха милион и половина щатски долара и това бе началото на тяхното възстановяване.
	След този случай бяха прекарали още три пратки, изключително изгодни и за двете страни. Но войната в Корея приключи, а заедно с това и техните отношения с Фор Фингър Уу.
	„Оттогава нито веднъж не се е обаждал — мислеше си Горнт. — До днес следобед.“
	— А, стар приятел, може види? Довечера? — бе казал Фор Фингър Уу. — Може ли? По всяко време — аз чака. Същото място като едно време. Да?
	Значи сега услугата трябваше да бъде върната. Добре.
	Горнт включи радиото. Шопен. Той караше по криволичещия път съвсем автоматично, двигателят почти не се чуваше, а съзнанието му бе заето с предстоящите срещи. Намали заради един приближаващ се камион, а след това излезе в насрещното платно и ускори по късата права, за да изпревари бавно движещо се такси. Вече беше набрал скорост, когато рязко удари спирачката, достатъчно рано, за да вземе спокойно следващия завой. В този момент като че ли нещо се счупи във вътрешността на машината и кракът му потъна до пода. Стомахът му се сви на топка и влезе в острия завой с прекалено голяма скорост.
	Обзет от паника натисна още няколко пъти педала, но без никакъв ефект, а ръцете му бързо въртяха волана. Премина първия завой с голяма трудност и като пиян кривна в насрещното платно. За щастие там нямаше кола, но той изви прекалено много кормилото, полетя към планинския склон и усети гадене. Отново зави повече от необходимото и вече с много голяма скорост полетя към следващия завой. Тук склонът ставаше по-стръмен, пътят по-тесен и по-криволичещ. Влезе лошо и в този завой, но след като го премина, успя за части от секундата да сграбчи ръчната спирачка и по този начин да намали малко скоростта, но се задаваше нов завой. Когато излезе от него бе плътно навлязъл в насрещното платно и фаровете на някаква кола го заслепиха.
	Таксито панически се втурна към банкета и почти излезе от пътя, свирейки остро с клаксон, но макар и на сантиметри, двете коли успяха да се разминат. В ужас той върна колата в своето платно и сега тя летеше надолу по склона напълно неконтролируема. На късата права отсечка успя да превключи на по-ниска скорост, връхлитайки в следващия завой и моторът силно зави. Внезапното намаляване на скоростта щеше да го изхвърли през предното стъкло, ако не беше предпазният колан. Ръцете му почти се бяха слели с волана.
	Взе и този завой, но пак в другото платно. Размина се на милиметър с идващата насреща му кола и отново се прибра в своето, изви волана, върна го и малко намали от поднасянето, но наклонът на криволичещия път си оставаше все същият. Продължаваше да се движи прекалено бързо към следващия остър завой и още в първата му част мина в другото платно. Тежко натовареният камион, който пълзеше нагоре по склона, бе безпомощен.
	Обзет от паника, изви докрай волана наляво и успя да заобиколи камиона с лек страничен удар. Направи опит да превключи на задна скорост, но не успя — зъбците с бесен писък се съпротивляваха. Тогава, с ужас, той видя пред себе си бавно движещата се колона в своето платно, идващите в насрещното автомобили и чезнещия зад следващия завой път. Изпадна в отчаяние и изви наляво към планинския склон с надеждата да спре от удара.
	Разнесе се вой на съпротивляващ се метал, задното стъкло се разби на парчета и той отскочи встрани. Идващата насреща кола отби към другия банкет, а клаксонът й пищеше. Той затвори очи и се подготви за челния удар, но неизвестно защо такъв нямаше. Беше му се разминало и му оставаха точно толкова сили колкото да завърти още веднъж рязко волана към планината. Ударът бе страничен. Предният ляв калник се откъсна. Колата заора в пръстта и храсталака, след това се блъсна в една оголена скала, предницата се вдигна и ударът отхвърли Горнт встрани. Но докато колата падаше назад, колелото от неговата страна влезе в канавката и я задържа точно преди да се блъсне в парализирания малък Миникупър пред нея.
	Горнт едва-едва се размърда. Колата бе все още полуповдигната. Целият бе плувнал в пот, а сърцето му бясно биеше. Беше му трудно да диша или да мисли. Движението и в двете посоки бе спряло в пълна бъркотия. Чу някакви клаксони, виещи нетърпеливо и от двете страни, а след това и нечии забързани стъпки.
	— Добре ли си, приятелче? — попита непознатият.
	— Да, мисля, че да. Моите… спирачките ми отказаха. — Горнт избърса потта от челото си, опитвайки се да събере мислите си. Пипна гърдите си, после бавно раздвижи крака, но не усети болка. — Аз… спирачките отказаха… вземах завоя й… след това всичко…
	— Спирачките, а? Необичайно за един Ролс. Помислих, че си въобразяваш, че си Стърлинг Мос. Голям късмет извади. Реших, че си го правил вече поне двайсет пъти. На твое място бих изключил двигателя.
	— Какво? — В този момент Горнт осъзна, че двигателят все още нежно мъркаше и радиото работеше. Той завъртя ключа и след миг го извади.
	— Хубава кола — каза непознатият. — Но е станала съвсем на нищо. Винаги съм харесвал този модел. Шейсет и втора, нали?
	— Да. Точно така.
	— Искате ли да извикам полиция?
	Горнт с усилие се замисли. Усещаше пулса в ушите си. Немощно откопча предпазния колан.
	— Не. Точно зад хълма има полицейски участък. Бихте ли ме закарали дотам?
	— С удоволствие, приятелче. — Непознатият бе нисък и закръглен. Той обходи с поглед колите, такситата и камионите, които бяха спрели от двете страни, а китайците в тях — шофьори и пътници — ги зяпаха глупаво. — Скапан народ — измърмори кисело. — Ако умираш на улицата, трябва да си голям късметлия, ако някой дори се спъне в теб. — Той отвори вратата и помогна на Горнт да излезе.
	— Благодаря. — Горнт почувства, че коленете му треперят. За момент дори не му се подчиняваха и той се облегна на колата.
	— Сигурен ли си, че си добре?
	— О, да. Просто… се изплаших до смърт! — разгледа повредите. Предницата бе заровена в пръстта и храсталака, от дясната страна имаше огромна бразда, а колата бе плътно прилепнала към вътрешната част на завоя. — Какъв ужас!
	— Да, но изобщо не се е сплескала! Имал си страхотен късмет, че си карал хубава кола. — Непознатият пусна вратата и тя се затвори с щракване. — Страхотна изработка. Е, можеш да я оставиш тук. Едва ли някой ще я открадне. — Непознатият се засмя и го поведе към колата си, паркирана съвсем наблизо, с включени мигащи светлини. — Скачай вътре, за нула време сме там.
	И в този момент Горнт си спомни подигравателната полуусмивка на лицето на Дънрос, която бе взел за перчене. Съзнанието му се избистри. „Дали Дънрос е имал време да бърника… с неговите познания по автомобилите… със сигурност не би…?“
	— Копеле мръсно — измърмори той ужасен.
	— Не се притеснявай — каза непознатият докато минаваха покрай катастрофиралия автомобил. — Полицията ще оправи всичко.
	Лицето на Горнт стана мрачно.
	— Да, да ще го оправят.


>	13

#	22:25 часа

	— Превъзходна вечеря, Йан, по-добра от миналата година — каза сърдечно сър Дънстън Бар, който бе седнал срещу него.
	— Благодаря. — Дънрос вдигна учтиво чашата си и отпи от прекрасния коняк.
	Бар изгълта своя портвайн, а след това отново напълни чашата си.
	— За Бога, както обикновено, ядох прекалено много! Нали, Филип! Филип!
	— Да… о, да… много по-добра беше — измърмори Филип Чен.
	— Добре ли си, приятелю?
	— О, да… просто… о, да.
	Дънрос се намръщи, а след това погледът му обходи останалите маси, като почти не ги слушаше.
	На кръглата маса, където до преди малко удобно бяха седнали дванайсет души останаха само те тримата. По другите маси, разпръснати по терасите и в градината, седяха мъже, пиеха спокойно коняка или портвайна си или пушеха пури. Други пък стояха на групички, а всички дами бяха вече в къщата. Той видя Бартлет, застанал близо до масите, които преди час се огъваха под тежестта на печени агнешки крака, салати, леко изпечено говеждо месо, огромни блюда с котлети и дроб, печени картофи и най-различни зеленчуци, както и сладкиши, торти и скулптури от сладолед. Бартлет бе изцяло погълнат от разговора си с полицейския началник Роджър Крос и американеца Ед Ланган. „След малко ще се занимая с него — каза си той мрачно, — но преди това Брайън Куок.“ Огледа се. Брайън Куок не бе на неговата маса, нито на масата, на която седеше Ейдриън, нито на останалите, затова той търпеливо се облегна назад, отпи от коняка и се остави на мислите си.
	Тайни доклади, шести отдел, Специално разузнаване, Бартлет, Кейси, Горнт, Цу-ян изчезнал, а сега и Алън Медфърд Грант съвсем мъртъв. Телефонният му разговор преди вечеря с Киърнън, помощника на Алън Медфърд Грант в Лондон, бе шокиращ.
	— Случи се тази сутрин, господин Дънрос — каза Киърнън. — Валеше, беше много хлъзгаво, а както знаете той много обичаше мотоциклетите. Идвал е към града, както обикновено. Доколкото ни е известно, не е имало свидетели. Човекът, който го е намерил на пътя близо до Ешър и магистрала А–3, каза само, че както си карал в дъжда изведнъж видял пред себе си мотоциклет, легнал на една страна и мъж, проснат безжизнен отстрани на пътя. Според него А. М. Грант е бил вече мъртъв, когато отишъл при него. Обадил се в полицията и започнали следствие, но… е, какво да ви кажа? За всички нас това е голяма загуба.
	— Да. Имаше ли някакви роднини?
	— Поне на мен не ми е известно. Естествено веднага информирах шести отдел на военното разузнаване.
	— О?
	— Да, сър.
	— Защо?
	От другата страна последва дълго мълчание.
	— Беше ми оставил указания, сър. В случай, че с него стане нещо, трябваше да се обадя на два телефона, както и направих. Не знаех нищо за тези номера. Оказа се, че първият е личен телефон на високопоставен служител в шести отдел. Пристигна след половин час, заедно с няколко от хората си, преровиха бюрото на А. М. Г. и личната му документация. Отнесоха по-голямата част със себе си. Когато видя последния доклад, онзи, който току-що ви бяхме изпратили, почти откачи от ярост, а когато поиска да види копията от всички останали и му казах, следвайки указанията на А. М. Г., че винаги съм унищожавал нашето копие веднага щом научим, че сте получили вашето, за малко щеше да получи мозъчен удар. Изглежда А. М. Г. всъщност не е имал разрешение от правителството на Нейно Величество да работи за вас.
	— Но аз притежавам писменото уверение на Грант, че е получил такова разрешение.
	— Да, сър. Не сте направили нищо незаконно, но този човек от шести отдел почти полудя.
	— Кой е той? Как се казва?
	— Беше ми наредено, _наредено_ да не споменавам никакви имена. Беше много надут и мърмореше нещо за закона за Държавната тайна.
	— Казахте „два телефона“?
	— Да. Другият беше в Швейцария. Отговори ми една жена и след като й съобщих, тя каза само „О, много съжалявам“ и затвори. Не беше англичанка, сър. Още нещо интересно — в последните си указания А. М. Г. бе написал да не съобщавам нито един от номерата на притежателя на другия. Но, тъй като този джентълмен от шести отдел беше меко казано вбесен, аз му го казах. Той набра веднага, но даваше заето и то доста дълго продължи, а после от централата обясниха, че телефонът временно е изключен. Беше адски бесен.
	— Можете ли да продължите да ми изпращате такива доклади?
	— Не, сър. Аз бях само помощник. Подреждах информацията, която той носеше. Пишех докладите, отговарях на телефона, когато него го нямаше, плащах сметките на офиса. Прекарваше голяма част от времето си на континента, но никога не казваше къде е бил и какво е правил. Държеше картите си винаги скрити. Не знам кой му е предоставял цялата тази информация, дори не знам номера на телефона в офиса му в Уайтхол. Както вече казах, беше много потаен…
	Дънрос въздъхна и отпи от коняка си. „Адски жалко. Нещастен случай или убийство? И кога ли ще ме притиснат от шести отдел? А сметката в Швейцария? Това също не е незаконно и на никой не му влиза в работата, освен на мен и на него.
	Какво да правя? Сигурно някъде има човек, с когото мога да го заместя.
	Нещастен случай? Или убийство?“
	— Моля? — попита той, защото не разбра какво бе казал Бар.
	— Казах, че беше адски смешно, когато Кейси не искаше да тръгне и ти я изгони. — Едрият мъж се разсмя. — Бива си те, приятелче.
	В края на вечерята, точно преди да сервират портвайна, коняка и пурите, Пенелоуп бе станала от масата си, на която Линк Бартлет бе увлечен в разговор с Хавъргил и всички дами я последваха. След това Ейдриън направи същото, а после по всички тераси дамите се заизнизваха след нея. Лейди Джоана, която седеше от дясната страна на Дънрос, бе казала:
	— Хайде, момичета, време е да отидем до тоалетната.
	Останалите жени послушно станаха заедно с нея, а мъжете учтиво скриха облекчението си от масовото им напускане.
	— Хайде, скъпа — каза Джоана на Кейси, която не бе станала.
	— О, чувствам се отлично, благодаря.
	— Сигурна съм в това, но… въпреки това ела.
	Кейси забеляза, че всички погледи са вперени в нея.
	— Какво има?
	— Нищо, скъпа — обясни лейди Джоана, — според тукашния обичай дамите оставят мъжете за известно време сами, за портвайна и пурите. Затова ела с мен.
	Кейси я бе изгледала безизразно.
	— Искаш да кажеш, че ни отпращат докато те обсъждат държавните дела и цената на чая в Китай?
	— Това е просто въпрос на добро поведение. Когато в Рим… — Лейди Джоана я гледаше с лека презрителна усмивка, изпитвайки удоволствие от неловката тишина и шокираните погледи на повечето мъже.
	— Не говориш сериозно. Този обичай отпадна още преди гражданската война — каза Кейси.
	— Сигурна съм, че в Америка е отпаднал. — Джоана пусна разкривената си усмивка. — Тук всичко е различно, това е част от Англия. Въпрос на добро поведение. Хайде, ела с мен, скъпа.
	— Добре, скъпа — каза Кейси също толкова мило. — По-късно.
	Джоана въздъхна, сви безпомощно рамене и повдигна едната си вежда, правейки знак на Дънрос, усмихна се изкривено и се отдалечи заедно с другите жени. На масата настъпи гробна тишина.
	— Тай-пан, нямате нищо против да остана, нали? — попита Кейси през смях.
	— Имам, съжалявам, но имам — отвърна меко той. — Това е обичай, нищо особено. Всъщност целта е дамите първи да използват тоалетната и кофите с вода.
	Усмивката й изчезна и брадичката й започна да се издава напред.
	— А ако предпочитам да остана?
	— Такъв е обичаят, Сирануш. В Америка обичаят е да наричаш на малко име човек, с когото току-що си се запознал, а тук не е. Въпреки това… — Дънрос се вгледа в нея спокойно и в същото време непреклонно. — Това няма да накърни престижа ти.
	— Мисля, че ще го накърни.
	— Съжалявам, че мислиш така… но мога да те уверя, че грешиш.
	Останалите наблюдаваха в очакване и него и нея, наслаждавайки се на противопоставянето им и в същото време ужасени от поведението й. С изключение на Ед Ланган, който беше много смутен заради нея.
	— Кейси — каза той, опитвайки се да обърне всичко на смях, — не можеш да се бориш срещу общината.
	— Цял живот съм се опитвала — отвърна остро, явно вбесена. След това изведнъж се бе усмихнала с божествената си усмивка. За момент пръстите й забарабаниха по масата и тя стана. — Господа, моля да ме извините… — и се понесе, оставяйки след себе си пълна тишина.
	— Не мога да кажа, че я изгоних — каза Дънрос.
	— И въпреки това беше адски смешно — настоя Бар. — Интересно, защо промени решението си! А Филип?
	— Какво? — попита разсеяно Филип Чен.
	— За миг си помислих, че ще удари горкия Йан. А ти? Но се сети нещо и промени решението си. Какво ли е било?
	Дънрос се усмихна.
	— Обзалагам се, че не е било нещо хубаво. Чувствителна е колкото десет скорпиона.
	— И при това много заядливи — каза Бар.
	Те се засмяха. Филип Чен — не. Дънрос бе много загрижен за него. През цялата вечер той се опитваше да го ободри, но нищо не можеше да го извади от това състояние. По време на вечерята Филип бе мрачен и отговаряше едносрично. Бар стана от масата с оригване.
	— Мисля да пусна една вода докато още има свободно място. — Той тръгна залитайки към градината.
	— Не пикай върху камелиите! — разсеяно извика след него Йан, а след това се опита да се съсредоточи. — Филип, не се тревожи — каза той, след като вече бяха сами. — Скоро ще намерят Джон.
	— Да, сигурен съм в това — отговори мрачно Филип Чен, а мисълта му бе обсебена не чак толкова от отвличането, колкото от онова, което с ужас бе открил днес следобед в сейфа на сина си в банката. Бе го отворил с ключа, който бе взел от кутията за обувки.
	— Хайде, Филип, вземи го, не бъди глупак — бе изсъскала жена му Дайан. — Вземи го. Ако не го направиш, ще го направи тай-панът!
	— Да, да знам. — Благодаря на всички богове, че го сторих, мислеше си той, все още шокиран и си спомни какво бе намерил докато тършуваше в него. Кафяви пликове от дебела хартия с най-различни размери, дневник и тефтерче с телефонни номера. В плика, на който бе написано „дългове“, имаше бележки за залагания на стойност 97 000 хонконгски долара, неизплатени дългове към нелегални, разбира се, комарджии в Хонконг. Бележка от Скъперника Синг, прочут лихвар, за 30 000 хонконгски долара при три процента месечна лихва; съобщение за отдавна просрочен дълг към „Хо-Пак бенк“ на стойност 20 000 щатски долара и писмо от Ричард Куанг от миналата седмица, в което пишеше, че ако Джон Чен не оправи дълговете си, скоро ще трябва да разговаря с баща си. Освен това имаше писма, документиращи приятелството между сина му и един американски комарджия, Винченцо Банастазио, който уверяваше Джон, че неотложните му дългове не са неотложни: „… спокойно, Джон, твоят кредит е най-добрият, можеш да платиш по всяко време на годината…“ и към него бе прикрепено фотокопие на съвсем законна, нотариално заверена полица, задължаваща сина му, наследниците и правоприемниците му, при поискване да изплатят на Банастазио 485 000 щатски долара плюс лихвата.
	Глупак, глупак, беснееше той, защото знаеше, че синът му не притежава повече от една пета от тези пари, а това означаваше, че самият той рано или късно щеше да бъде принуден да плати дълга.
	После един дебел плик, на който пишеше „Пар-Кон“, привлече вниманието му.
	Той съдържаше договор за работа, подписан преди три месеца от К. С. Чолок, с който назначаваше Джон за частен консултант на „Пар-Кон“ срещу „… 100 000 щатски долара в брой (като с настоящото се потвърждава, че 50 000 от тях са вече изплатени) и при сключване на задоволителна сделка между «Пар-Кон» и «Струан», «Ротуел-Горнт» или която и да е друга компания в Хонконг избрана от «Пар-Кон», още един милион щатски долара разпределени на равни части за период от пет години; и в срок от трийсет дни от подписването на този договор да бъде изплатен дългът към господин Винченцо Банастазио, «Орчард роуд» 85, Лас Вегас, Невада, от 485 000 щатски долара, като вноската за първата година е 200 000 долара заедно с 50 000 лихва…“
	— Срещу какво? — бе изпъшкал безпомощно Филип Чен в банковия трезор.
	Но дългият договор не му разкри нищо повече, освен това, че Джон Чен трябваше да бъде „частен консултант в Азия“. Към него не бяха прикрепени никакви бележки или други документи.
	Той припряно провери още веднъж съдържанието на плика, за да е сигурен, че не е пропуснал нещо. Бързото преглеждане на останалите също не доведе до резултат. След това случайно забеляза тънък пощенски плик, залепен наполовина за друг. На него пишеше „Пар-Кон II“. Вътре имаше фотокопия на бележки, написани на ръка от сина му за Линк Бартлет.
	Първата от тях, с дата от преди шест месеца, потвърждаваше, че той, Джон Чен, може и ще предостави на „Пар-Кон“ секретна информация, отнасяща се до най-вътрешните работи на целия комплекс от компании на „Струан“.
C>
	… разбира се това трябва да бъде запазено в абсолютна тайна. Но например, господин Бартлет, от годишните баланси на „Струан“ от 1954-а до 1961-а (когато стана акционерна), можете да разберете, че това, което ви съветвам да направите, е напълно осъществимо. Ако погледнете схемата на корпоративната структура на „Струан“ и техните тайни дялове, включително и тези на баща ми, ще се убедите, че едва ли ще имате проблеми, ако решите да превземете компанията. А като прибавите към тези фотокопия и другото, което ви казах — кълна се в Бога, че можете да ми вярвате — гарантирам ви успех. Залагам живота си на карта, надявам се, че това ще получи адекватен отговор, но ако ми дадете в аванс петдесет от стоте хиляди още сега, ще се съглася да го дам във ваши ръце при пристигането ви — като ми обещаете, че ще ми го върнете след сключването на сделката — или, за да бъде използвано срещу „Струан“. В крайна сметка Дънрос трябва да прави всичко, което поискате. Моля изпратете отговора си до същата кутия и унищожете това, както сме се разбрали.
C$
	— Какво да му даде? — бе промърморил Филип Чен, извън себе си от страх. Ръцете му трепереха докато четеше второто писмо. Беше написано преди две седмици.
C>
	Скъпи господин Бартлет, това ще потвърди датите ви на пристигане. Всичко е подготвено. Очаквам с нетърпение да ви видя отново и да се запозная с господин К. С. Чолок. Благодаря за петдесетте хиляди, които получих без проблеми — всички следващи плащания трябва да бъдат изпращани на кодирана сметка в Цюрих — щом пристигнете ще ви информирам за банковите подробности. Благодаря ви и за съгласието ви с нашата устна уговорка за това, че ако мога да ви окажа съдействието, което съм ви обещал, ще получа трипроцентово участие в новата „Пар-Кон (Ейжа) трейдинг къмпъни“.
	Прилагам и още няколко неща, които представляват интерес: обърнете внимание на документите (приподписани и от баща ми), с които „Струан“ се задължава да извърши плащанията на вноските за „Тода шипинг“ за двата нови супер товарни кораба — 1, 11 и 15-и септември. Наличните средства на „Струан“ не са достатъчни, за да покрият тези плащания.
	Още нещо: искам да отговоря на въпроса на господин Чолок, отнасящ се до позициите на баща ми при евентуално превземане или косвена борба. Той може да бъде обезвреден. Приложените фотокопия са само един пример за многото, които притежавам. Те свидетелстват за тесните му връзки, още от началото на петдесетте години, с Лий Белия Прах и братовчед му Уу Санг Фанг, известен още като Фор Фингър Уу, както и това, че съвместно с тях и до ден-днешен притежава компания за недвижими имоти, две корабни компании и търговски интереси в Банкок. Въпреки, че в момента и двамата се представят за уважавани бизнесмени, милионери, занимаващи се с недвижими имоти и корабен транспорт, публична тайна е, че са пирати и контрабандисти от много години. В китайските делови кръгове усилено се носи слух, че те са Висшите Дракони на наркотрафика. Ако контактите на баща ми с тези хора станат публично достояние, това завинаги ще съсипе авторитета и престижа му, ще сложи край на близките му отношения със „Струан“ и всички останали {s}хонгс{/s}, съществуващи в днешно време и, което е най-важно, ще отнеме завинаги шансовете му да получи званието Рицар — онова, което желае повече от всичко. Само заплахата от това, ще бъде достатъчна за обезвреждането му, а може да направи от него и съюзник. Разбира се, съзнавам, че тези документи, както и останалите, които притежавам, ще се нуждаят от допълнителни доказателства, за да могат да бъдат представени в съда, но аз разполагам с предостатъчно такива, оставени на сигурно място…
C$
	Филип Чен си спомни как, обзет от паника, трескаво бе търсил тези допълнителни доказателства, а мисълта му крещеше, че е невъзможно синът му да знае толкова много тайни, че е невъзможно да притежава годишните баланси на „Струан“ от годините преди компанията да стане акционерна, че е невъзможно да знае за Фор Фингър Уу и тайните, свързани с него.
	О, богове, та това е почти всичко, което знам и самият аз — дори Дайан не знае и половината. Какво още е казал Джон на американеца?
	Извън себе си от страх, той претърси всеки плик поотделно, но не намери нищо повече.
	— Трябва някъде да има и друга депозитна кутия или сейф — измърмори на глас, а мозъкът му почти не бе в състояние да работи.
	Разярен, той натъпка всичко в дипломатическото си куфарче, с надеждата, че едно по-спокойно разглеждане ще даде отговор на въпросите му. Затръшна вратичката на депозитната кутия и я заключи. Внезапно хрумване го накара да я отвори отново. Извади малкото рафтче и го обърна. На долната му страна бяха залепени с лепенка два ключа. Единият — от друга депозитна кутия с грижливо изписан номер. Погледна другия и се вкамени. Позна го веднага. Беше ключът от собствения му сейф в къщата на хълма. Можеше да се закълне във всичко най-свято, че единственият съществуващ ключ бе онзи, който той носеше окачен на врата си и с който нито за миг не се бе разделял — от онзи ден преди шестнайсет години, в който баща му, на смъртното си легло, му го беше дал.
	— _О ко_ — възкликна на глас с неистов гняв.
	Дънрос попита:
	— Добре ли си? Да ти налея малко алкохол?
	— Не, благодаря ти — каза неуверено Филип Чен, връщайки се към реалността. Той с усилие събра мислите си и се вгледа в тай-пана. Знаеше, че трябва да му каже всичко. Но не смееше. Не смееше, преди да знае колко тайни всъщност са откраднати. Дори и тогава нямаше да посмее. Имаше много протоколи, които властите лесно можеха да изтълкуват погрешно, а други, разкриващи извънредно неудобни подробности, да доведат до множество съдебни преследвания, дори и криминални. „Глупаво английско законодателство! — мислеше си гневно той. — Глупаво е законите да са едни за всички. Глупаво е да няма едни закони за богатите и други за бедните. Защо тогава човек работи, робува, прави планове и рискува, за да стане богат?“ Освен всичко това, той щеше да бъде принуден да признае на Дънрос, че от много години е документирал тайните на „Струан“, че преди него баща му е правел същото — годишни баланси, дялове и други тайни, много-много вътрешни, лични неща, контрабанда и подкупи — и знаеше, че няма да има смисъл да казва, че го е направил само като предпазна мярка, защото тай-панът с право щеше да му отговори, че е искал да предпази „Хаус ъф Чен“, а не „Ноубъл хаус“ и с право щеше да насочи срещу него целия си гняв и злоба. И в тази гибелна битка срещу „Струан“ той, Филип, бе обречен на провал — в завещанието си Дърк Струан се бе погрижил за това — и всичко, което бе изграждано в продължение на почти век и половина щеше да рухне.
	„Слава на всички богове, че не всичко беше в сейфа ми, помисли пламенно той. — Слава на всички богове, че останалото е дълбоко погребано.“
	После изведнъж в съзнанието му изплува една фраза от писмото на сина му: „… А като прибавите към тези фотокопия и _другото нещо_, което ви казах…“
	Пребледня и, олюлявайки се, се изправи на крака.
	— Моля да ме извиниш, тай-пан… аз… ще ви кажа лека нощ. Само ще отида да доведа Дайан и… ще… благодаря ти, лека нощ. — Той с бързи крачки се отправи към къщата.
	Шокиран, Дънрос го изпрати с поглед.


	— О, Кейси — каза Пенелоуп, — искам да те запозная с Кетрин Гавалан. Кетрин е сестра на Йан.
	— Здравей! — Кейси й се усмихна и от първия момент я хареса. Намираха се в преддверието на приземния етаж, където много жени си приказваха, оправяха грима си или чакаха на опашка за тоалетната. Помещението бе просторно и приятно, а стените — покрити с огледала. — Имате същите очи — където и да ви бях срещнала щях да ви позная — каза тя. — Той е изключителен мъж, нали?
	— Така мислим — отвърна Кетрин с усмивка. Бе трийсет и осем годишна, привлекателна, с приятен шотландски акцент, облечена със строга, дълга копринена рокля на цветя. — Този недостиг на вода е много неприятно нещо, нали?
	— Да. Сигурно ви е много трудно с децата.
	— Не, _cherie_, децата направо си умират от радост — обади се Сюзан де Вил. Тя бе на около петдесет години, шик и говореше с лек френски акцент. — Можеш ли да ги накараш да се къпят всяка вечер?
	— Моите и двамата са същите — усмихна се Кетрин. — Това притеснява нас, родителите, но изглежда изобщо не безпокои децата. И все пак е много неприятно, ако трябва да поддържаш къща.
	Пенелоуп каза:
	— Господи, отвратително е! Това лято беше ужасно. Имаш късмет тази вечер, обикновено ставаме вир-вода! — тя разглеждаше грима си в огледалото. — Нямам търпение да дойде другия месец. Кейти, казах ли ти, че ще ходим за две седмици у дома, в Англия? Поне аз ще отида. Йан обеща да дойде, но за него човек никога не може да бъде сигурен.
	— Той има нужда от почивка — каза Кейти и Кейси забеляза как очите й помръкнаха, а около тях под грима се появиха кръгове на загриженост. — Ще ходите ли в Еър?
	— Да. И за една седмица в Лондон.
	— Щастливка. Кейси, колко време ще останеш в Хонконг?
	— Не знам. Изцяло зависи от делата на „Пар-Кон“.
	— Да. Ендрю каза, че днес цял ден си преговаряла с тях.
	— Не мисля, че бяха много въодушевени от факта, че трябва да преговарят с жена.
	— Това е много меко казано — каза Сюзан де Вил през смях. — Разбира се, моят Жак е половин французин и знае, че жените се занимават с бизнес. Но англичаните… — тя силно повдигна вежди.
	— Стори ми се, че тай-панът нямаше нищо против, но всъщност още не съм водила истински бизнес разговори с него.
	— Но с Куилън Горнт сте — каза Кетрин и Кейси, която дори и в дамската тоалетна бе нащрек, долови особената нотка в гласа й.
	— Не — отвърна тя. — Не съм — поне до тази вечер, — но шефът ми е разговарял.
	Точно преди вечеря тя успя да разкаже на Бартлет историята за бащата на Горнт и Колин Дънрос.
	— Господи! Не е чудно, че Ейдриън реагира по този начин! — възкликна Бартлет. — А на всичкото отгоре и билярдната зала. — Той се замисли за миг и после добави: — но важното е, че това увеличава натиска върху Дънрос.
	— Може би. Но тяхната взаимна ненавист е най-силната, която съм виждала, Линк. Може да се окаже нож с две остриета.
	— Не виждам как — поне засега. Горнт просто разгърна един фланг, както би направил всеки умен генерал. Ако нямахме предварителната информация от Джон Чен, това, което каза Горнт щеше да бъде жизненоважно за нас. Горнт няма откъде да знае, че сме едни гърди пред него. И затова ускорява темпото. Още не сме извадили „тежката артилерия“, а и двамата вече ни ухажват.
	— Взе ли вече решение с кой от тях ще тръгнеш?
	— Не. Какво ти подсказва чувството ти?
	— Нямам такова. Засега. И двамата са страшни. Линк, мислиш ли, че отвлякоха Джон Чен, понеже ни даваше информация?
	— Не знам. Защо?
	— Преди да пристигне Горнт, ме спря полицейският началник Армстронг. Разпита ме за това какво е казал снощи Джон Чен, за какво сме говорили, за точните ни думи. Казах му всичко, което успях да си спомня — с изключение на това, че трябва да приема „онова“. Тъй като все още не знам какво е „онова“.
	— Не е нещо незаконно, Кейси.
	— Не искам да бъда в неведение. Не точно сега. Всичко става… започвам да губя почва под краката си — оръжието, това жестоко отвличане и толкова настоятелната полиция.
	— Не е нещо незаконно. Не задавай повече въпроси. Армстронг каза ли, че има някаква връзка?
	— Не изказа никакви предположения. Той е силен, мълчалив, типичен английски джентълмен — полицай. Толкова умен и толкова опитен, колкото не съм виждала дори и на кино. Убедена съм, че беше сигурен, че крия нещо. — Тя се поколеба за миг. — Линк, какво чак толкова важно нещо за нас притежава Джон Чен?
	Тя си спомни как я изгледа с дълбоките си, сини очи — странни и смеещи се.
	— Една монета — каза спокойно.
	— Какво? — запита тя изумена.
	— Да. Всъщност половин монета.
	— Но, Линк, какво общо…
	— Това е всичко, което мога да ти кажа сега, Кейси, а ти ми кажи има ли според Армстронг някаква връзка между отвличането на Чен и оръжието?
	— Не знам. Не мисля, Линк. Не мога да изкажа дори предположение. Този тип е прекалено предпазлив. — Тя отново се поколеба. — Линк, направи ли сделка, разбра ли се нещо с Горнт?
	— Не. Нищо твърдо. Горнт иска да премахне „Струан“ и да се съюзи с нас, за да ги смаже. Казах му, че ще го обсъдим във вторник. По време на вечерята.
	— Какво ще кажеш на тай-пана след вечеря?
	— Зависи от въпросите му. Той сигурно знае, че добрият стратег проверява отбранителните сили на врага.
	Кейси се чудеше кой ли е врагът. Чувстваше се съвсем чужда, дори тук сред другите жени. От всички лъхаше враждебност, с изключение на тези двете — Пенелоуп и Кетрин Гавалан… и една жена, с която се запозна преди малко на опашката пред тоалетната.
	— Здравейте, разбрах, че и вие сте чужда тук.
	— Да, да, така е — каза Кейси, възхитена от красотата й.
	— Аз съм Фльор Марлоу. Писателят Питър Марлоу е мой съпруг. Изглеждате страхотно!
	— Благодаря. Вие също. Отскоро ли сте тук?
	— Не. От три месеца и два дни, но това е първият истински английски прием, на който присъстваме — каза Фльор. Английският й бе по-добър отколкото на останалите. — По-голямата част от времето прекарваме с китайци или сами. Живеем в един апартамент в пристройката на „Виктория енд Албърт“. Господи, — добави тя, поглеждайки към вратата на тоалетната. — Дано да побърза — вече едвам се сдържам.
	— Ние също сме отседнали във „Виктория енд Албърт“.
	— Да, знам. Вие двамата сте доста известни. — Фльор Марлоу се засмя.
	— Скандално известни! Не знаех, че има такива апартаменти.
	— Всъщност не са точно апартаменти. Просто две мънички спални и дневна. Кухнята е като кутийка. И все пак е дом. Имаме баня с течаща вода и тоалетна с казанче. — Фльор Марлоу имаше големи сиви очи с приятна извивка и дълга руса коса. Кейси реши, че е горе-долу на нейната възраст.
	— Журналист ли е съпругът ви?
	— Романист. Написал е само една книга. Занимава се предимно с писане на сценарии и филмова режисура в Холивуд. Оттам идват и доходите ни.
	— Защо се срещате с китайци?
	— О, Питър се интересува от тях. — Фльор Марлоу се усмихна и прошепна заговорнически като оглеждаше останалите жени около тях. — Направо са съкрушителни, нали? По англичани от англичаните. Какъв снобизъм и какви разговори.
	Кейси смръщи вежди.
	— Но вие също сте англичанка.
	— И да и не. Англичанка съм, но съм родена във Ванкувър, Канада. Живеем в Щатите — Питър, аз и децата — в добрия стар Холивуд. Наистина не знам каква съм, малко от едното и малко от другото.
	— Ние също живеем в Лос Анжелос, Линк и аз.
	— Страхотен мъж. Имате късмет.
	— Колко са големи децата ви?
	— Едното е на четири, а другото на осем. Слава Богу, още нямаме режим за водата.
	— Харесва ли ви Хонконг?
	— Очарователен е, Кейси. Питър подготвя новата си книга тук и според него е прекрасен. Боже Господи, ако дори половината от легендите са истина… за „Струан“ и Дънрос и всички останали, както и за вашия Горнт.
	— Той не е мой. Запознах се с него едва тази вечер.
	— Произведе малко земетресение като мина през салона заедно с него — Фльор се засмя. — Ако ще оставаш по-дълго тук, поговори с Питър, ще те осведоми за всички скандали. — Тя кимна към Дайан Чен, която слагаше пудра на носа си пред едно от огледалата. — Това е мащехата на Джон Чен, съпругата на Филип Чен. Тя е втората му жена — първата е починала. Евроазиатка е и почти всички я ненавиждат, но е един от най-милите хора, които съм срещала.
	— Защо я ненавиждат?
	— Завистливи са. Повечето от тях. Все пак тя е съпруга на компрадора на „Ноубъл хаус“. Наскоро се запознах с нея и се държа невероятно добре с мен. За… за една жена е трудно да живее в Хонконг, особено ако е чужденка. Наистина не знам защо, но се отнасяше с мен като с роднина. Беше прекрасна.
	— Евроазиатка ли е? Прилича на китайка.
	— Понякога е трудно да се направи разлика. Моминското й име е Т’Чънг, така каза Питър, а моминското име на майка й — Сунг. Фамилията Т’Чънг идва от една от любовниците на Дърк Струан, а родът Струан е също толкова незаконен и идва от известния художник Аристотел Куанс. Чувала ли си за него?
	— О, да.
	— Много от най-известните фамилии в Хонконг са… ами например старият Аристотел е хвърлил семето си в четири рода…
	В този момент вратата на тоалетната се отвори, оттам излезе една жена и Фльор каза:
	— Слава Богу!
	Докато Кейси чакаше реда си, слушаше с половин ухо разговорите на останалите жени. Все едно и също: тоалетите, жегата, недостига на вода, оплаквания от собствения _ама_ и от другите прислужници, колко скъпо е всичко, децата, училищата… После дойде нейният ред, а след това, когато излезе, Фльор Марлоу, беше изчезнала и при нея дойде Пенелоуп.
	— Току-що ми разказаха как не си искала да станеш от масата. Не обръщай никакво внимание на Джоана — каза тихо Пенелоуп. — Много е неприятна, винаги е била такава.
	— Вината беше моя — все още не съм свикнала с обичаите ви.
	— Много е глупаво, но в крайна сметка е много по-лесно да оставиш мъжете да правят каквото си искат. Лично аз с удоволствие ставам от масата. Да ти призная, според мен повечето от разговорите им са много досадни.
	— Да, понякога е така. Но въпросът е принципен. Трябва да се отнасят с нас като с равни.
	— Никога няма да бъдем равни, скъпа. Не и тук. Това е колонията на Нейно Величество — Хонконг.
	— Всички ми го казаха. Колко време трябва да ги оставим сами?
	— За около половин час. Няма точно определено време. Отдавна ли познаваш Куилън Горнт?
	— Тази вечер го видях за първи път.
	— Той… той не е желан в тази къща — каза Пенелоуп.
	— Да, знам. Разказаха ми за коледното тържество.
	— Какво са ти разказали?
	Тя сподели онова, което знаеше.
	Настъпи напрегната тишина. След това Пенелоуп каза:
	— Не е хубаво чужди хора да бъдат посвещавани в семейните разпри, нали?
	— Да. Но във всички семейства има кавги. С Линк дойдохме, за да правим бизнес тук и се надяваме да го започнем с една от вашите големи компании. Ние сме външни хора и го знаем. Затова търсим партньор.
	— Е, скъпа, сигурна съм, че ще вземете най-правилното решение. Бъдете търпеливи и предпазливи. Съгласна ли си с мен, Кейти? — попита тя снаха си.
	— Да, Пенелоуп. Съгласна съм. — Кетрин погледна Кейси със същия прям поглед, който имаше и Дънрос. — Надявам се, че ще направите правилния избор, Кейси. Всички тук са много отмъстителни.
	— Защо?
	— Една от причините е, че нашето общество е здраво споено, с много силни взаимни вътрешни връзки — всеки познава всеки и знае почти всичките му тайни. Друга причина е фактът, че враждите са много стари и са подхранвани и поддържани с поколения. Когато мразиш, мразиш с цялото си сърце. Третата причина е, че това е практично общество с много малко ограничения и затова можеш безнаказано да отмъщаваш по най-различни начини. О, да — още една причина — тук се играе с големи пари — ако натрупаш един куп злато, можеш законно да го пазиш тук, дори и да си го натрупал незаконно. Хонконг е мястото, където всички са транзит — никой не идва, за да остане завинаги, дори китайците, а само, за да направи пари и да се махне. Това е най-странното място на света.
	— Но Струан и Дънрос и Горнт са тук от поколения — каза Кейси.
	— Да, но всички те са дошли само по една-единствена причина: пари. Тук нашият бог са парите. И в момента, в който ги имат — изчезват — европейци, американци и разбира се китайците.
	— Преувеличаваш, Кейти, скъпа — каза Пенелоуп.
	— Да. И все пак това е истината. Друга причина е и фактът, че непрекъснато живеем на ръба на катастрофата: пожар, наводнение, чума, свличане на почвата, бунтове. Половината от населението са комунисти, другата половина — националисти и те се ненавиждат едни други така както нито един европеец не може да си представи. И Китай — Китай може да ни погълне всеки момент. Затова живееш само днес и изобщо не ти пука — граби каквото можеш, защото утре кой знае? Не се изпречвай на пътя ми! Хората тук са по-груби, защото всичко е наистина преходно. Няма нищо трайно в Хонконг.
	— Освен Пийк — каза Пенелоуп. — И китайците.
	— Дори и китайците искат бързо да забогатеят и по-скоро да се махнат — повече от всички останали. Имай търпение, Кейси, ще разбереш. Хонконг ще те очарова с вълшебството си или ще те омагьоса с черната си магия, зависи от гледната ти точка. Това е най-вълнуващото място на света за бизнес и скоро ще почувстваш, че си в центъра на планетата. За един мъж това е бурно и вълнуващо. Боже Господи, за един мъж е прекрасно, но за нас е ужасно и всяка жена, всяка съпруга, ненавижда Хонконг от дъното на душата си, колкото и да се опитваме всички да го крием.
	— Хайде стига, Кейти — започна Пенелоуп, — отново преувеличаваш.
	— Не. Не преувеличавам. Всички ние сме застрашени, Пени, и ти го знаеш! Ние, жените, водим битка, която е обречена на неуспех… — Кетрин млъкна и насила се усмихна. — Съжалявам, доста се разпалих. Пен, ще отида да намеря Ендрю и ако му се остава ще се изнижа, ако нямаш нищо против.
	— Добре ли си, Кейти?
	— О, да, просто съм уморена. Малкият е направо невъзможен, но догодина тръгва на училище в един интернат.
	— Какви са резултатите от изследванията ти?
	— Чудесни. — Кейти се усмихна уморено на Кейси. — Обади ми се, ако имаш желание. Номерът ми е в телефонния указател. Не избирай Горнт. Ще бъде фатално. Чао, мила — добави тя към Пенелоуп и си тръгна.
	— Толкова е мила — каза Пенелоуп — но понякога наистина се самонавива.
	— Чувстваш ли се застрашена?
	— Доволна съм, че имам децата и мъжа си.
	— Тя те попита дали се чувстваш застрашена, Пенелоуп. — Сюзан де Вил умело напудри носа си и разгледа отражението си. — Чувстваш ли се?
	— Не. Понякога съм объркана. Но… но не съм застрашена повече от теб.
	— О, _cherie_, но аз съм парижанка, как мога да бъда застрашена? Била ли сте в Париж, мадам?
	— Да — каза Кейси. — Прекрасен е.
	— Най-хубавото място на земята — каза Сюзан с френска скромност. — Уф, изглеждам поне на трийсет и шест.
	— Глупости, Сюзан. — Пенелоуп погледна часовника си.
	— Мисля, че вече можем полека-лека да се връщаме. Извинете ме за момент…
	Сюзан я изпрати с поглед, а след това отново насочи вниманието си към Кейси.
	— Двамата с Жак дойдохме в Хонконг през 1946-а година.
	— И вие ли сте от този род?
	— По време на Първата световна война бащата на Жак се оженил за една Дънрос, леля на тай-пана. — Тя се наведе към огледалото и с леко докосване махна едно петънце от пудра. — В „Струан“ е много важно да бъдеш роднина.
	Кейси забеляза хитрите галски очи, които я наблюдаваха от огледалото.
	— Разбира се съгласна съм с вас, че е пълна глупост жените да напускат масата след вечеря, тъй като с нас си отива и онази жар, която притежаваме, нали?
	Кейси се усмихна.
	— Така мисля. Защо Кетрин каза „застрашена“? Застрашена от какво?
	— От младостта, разбира се, от младостта! Тук има десетки хиляди елегантни, чувствени, очарователни млади китайки, с дълги черни коси, сладки сочни задничета и златна кожа, които наистина разбират мъжете и използват секса по предназначение: за храна, а често и за размяна. Недодяланият английски пуританин е онзи, който изкривява мисленето на техните жени, горките същества. Слава Богу съм родена във Франция! Горката Кейти!
	— О, — каза Кейси, схващайки веднага. — Разбрала е, че Ендрю си има любовница ли?
	Сюзън се усмихна и не отговори, просто се вгледа в отражението й. След малко каза:
	— Моят Жак… разбира се, също си има любовници. Всички мъже имат любовници, а също и ние, ако сме достатъчно разумни. Но французойките знаят, че тези грехове не бива да пречат на добрия брак. Ние отдаваме точно необходимото значение на това, не е ли така? — Тъмнокафявите й очи леко промениха израза си. — _Oui!_
	— Трудно е, нали? Трудно е една жена да свикне с това.
	— За жената всичко е трудно, _cherie_, защото мъжете са такива кретени. — Сюзан де Вил оправи една гънка на дрехата си и сложи с пръст парфюм зад ушите и между гърдите си. — Ще се провалиш, ако се опитваш да играеш играта по правилата на мъжете. Ако си истинска жена, _mademoiselle_, тук имаш изключителни шансове. И ако не забравяш, че всички от фамилията Горнт са отровни змии, пази своя Линк, Сирануш, защото вече има дами, които биха искали да го притежават и да те унизят.


>	14

#	22:42 часа

	Горе, на втория етаж мъжът предпазливо излезе от сянката на дългия балкон и се вмъкна през отворения френски прозорец в още по-тъмния кабинет на Дънрос. Спря за миг и се ослуша. Черните му дрехи го правеха почти невидим. Далечната глъчка на тържеството се чуваше глухо и правеше тишината още по-тежка. Запали малко електрическо фенерче.
	Светлинният лъч падна върху портрета над камината. Той се приближи. Дърк Струан като че ли го гледаше с презрителна насмешка. После лъчът бавно обиколи рамката. Ръката му внимателно посегна към нея и започна да я опипва — първо от едната страна, после от другата. Картината тихо се отдели от стената.
	Мъжът въздъхна.
	Взря се в ключалката и извади малка връзка шперцове. Избра един от тях и го изпробва, но той не помръдна. Втори. Пак без успех. Трети, четвърти… чу се леко щракване и ключът почти се завъртя, почти, но не докрай. Останалите също не паснаха.
	Направи втори опит с онзи, с който почти бе успял, но ключалката не поддаде.
	Пръстите му вещо опипаха ръбовете на сейфа, но не намериха никакво скрито езиче или бутон. За трети път опита със същия шперц, и в двете посоки, нежно и грубо, но безуспешно.
	Той отново се ослуша. След това внимателно върна картината на мястото й — сега погледът от портрета му се стори подигравателен — и отиде до бюрото. Там имаше два телефона. Вдигна слушалката на онзи, за който знаеше, че няма деривати в къщата, и набра някакъв номер.
	Сигналът зазвуча монотонно. После спря.
	— Да? — каза на английски мъжки глас.
	— Господин Лоп-синг, ако обичате — изрече той меко началото на паролата.
	— Тук няма _Лоп-тинг_. Съжалявам, сбъркали сте номера.
	Очакваше точно този отговор. Той продължи:
	— Искам да оставя съобщение.
	— Съжалявам, набрали сте грешен номер. Погледнете в тефтерчето си.
	Отново верен отговор. Последният.
	— Обажда се Лим — прошепна той, казвайки кодовото си име. — Искам да говоря с Артър. Спешно е.
	— Един момент.
	Той чу как прехвърлят разговора, а след това и сухата кашлица, която веднага позна.
	— Да, Лим? Откри ли сейфа?
	— Да — каза той. — Зад портрета над камината е, но нито един от ключовете не става. Ще ми трябва специално… — Изведнъж млъкна. Към вратата се приближаваха разговарящи хора. Той тихо затвори телефона. Бързо и нервно провери дали всичко е на мястото си, угаси фенерчето и се втурна към балкона, който се простираше по цялата дължина на северното крило. Луната го освети за миг. Беше Уайн Уейтър Фенг. После изчезна. Черният му келнерски костюм се сля напълно с тъмнината.
	Вратата се отвори и в стаята влезе Дънрос, следван от Брайън Куок. Той запали лампите и изведнъж кабинетът стана топъл и дружелюбен.
	— Тук никой няма да ни безпокои — каза той. — Чувствай се като у дома си.
	— Благодаря. — Брайън за първи път влизаше тук.
	И двамата държаха по една чаша за коняк. Приближиха се до прозореца, където бе по-прохладно — лекият бриз поклащаше ефирните пердета — и седнаха един срещу друг във високите кресла. Брайън Куок се загледа в картината, чиято специална лампа бе поставена безупречно и каза:
	— Страхотен портрет.
	— Да. — Дънрос погледна натам и замръзна. Картината бе леко отместена. Никой друг не би го забелязал.
	— Станало ли е нещо Йан?
	— Не. Не, нищо — рече Дънрос, идвайки на себе си, след като инстинктивно огледа стаята за следи от чуждо присъствие. После насочи цялото си внимание към китаеца — полицай, някъде дълбоко в съзнанието си продължи да си задава въпроса кой ли е пипал картината и защо. — За какво искаше да говорим?
	— За две неща. Първо за твоя кораб, _„Ийстърн Клауд“_.
	Дънрос се сепна.
	Това бе един от многото товарни кораби на „Струан“, които се движеха по всички крайбрежни търговски маршрути на Азия. _„Ийстърн Клауд“_ бе десет хилядитонен кораб и изпълняваше курсове по много доходния маршрут Хонконг, Банкок, Сингапур, Калкута, Мадрас, Бомбай, а от време на време спираше и на пристанището Рангуун в Бирма. С него се изнасяха всякакви стоки, произведени в Хонконг И се внасяха индийски, малайски, таитянски и бирмански суровини — коприна, скъпоценни камъни, тиково дърво, юта и хранителни продукти. Преди шест месеца корабът бе задържан от индийските власти в Калкута след внезапна митническа проверка, при която в един от бункерите бяха открити 36 000 таела контрабандно злато — малко повече от тон.
	— Златото е едно, Ваше Превъзходителство, и то няма нищо общо с нас — бе казал Дънрос на генералния консул на Индия в Хонконг, — а задържането на кораба ни е съвсем друго!
	— О, много, много съжалявам, господин Дънрос. Законът си е закон, а незаконното внасяне на злато в Индия е наистина много сериозно нещо. Всеки кораб, на който са открити контрабандни стоки, може да бъде задържан и продаден.
	— Да, _може_. Предполагам, Ваше Превъзходителство, че в този случай бихте могли да убедите властите… — Но всичките му настойчиви молби бяха отклонени и дори опитите за ходатайства на високо равнище, които продължиха с месеци — тук, в Индия и даже в Лондон — не помогнаха. Разследванията на индийската и на хонконгската полиции не дадоха никакви доказателства срещу екипажа, но въпреки това _„Ийстърн Клауд“_ продължаваше да стои закотвен на пристанището в Калкута.
	— Какво за _„Ийстърн Клауд“_? — попита той.
	— Мислим, ме можем да убедим индийските власти да го освободят.
	— Срещу какво?
	Брайън Куок се засмя.
	— Срещу нищо. Не знаем кои са контрабандистите, но знаем кой е информаторът.
	— Кой?
	— Преди седем месеца ти промени политиката си по отношение на набирането на екипажите. Дотогава те бяха съставени само от кантонезци. Но по някаква причина решихте да наемате и шанхайци. Така ли е?
	— Да. — Дънрос си спомни как Цу-ян, също шанхаец, направи това предложение като каза, че за „Струан“ ще бъде много добре, ако протегне ръка на някои от бежанците от севера. „В края на краищата, те не са по-лоши моряци — бе казал Цу-ян, — а и заплащането им е много изгодно.“
	— И така „Струан“ назначи на _„Ийстърн Клауд“_ шанхайски екипаж — струва ми се той бе първият, — а кантонезкият екипаж, който остана без работа, се е почувствал унизен и затова членовете му се оплакали на шефа на тяхната триада „Ред Род“, който…
	— Престани, за Бога, нашите екипажи не са триади!
	— Много пъти съм ти казвал, че китайците си умират да членуват в разни организации. Добре, да наречем триадата с ранг „Ред Род“ техен профсъюзен представител — въпреки че вие нямате и профсъюзи — но този мръсник казал съвсем категорично: „_О ко_ наистина сме унизени заради тези простаци от севера. Ще ги оправя аз тези копелета!“ И подшушнал на един информатор — индиец, който пък, срещу голям процент от общото възнаграждение, уговорено разбира се предварително, предал информацията на индийското консулство.
	— Какво?
	Брайън Куок пусна широка усмивка.
	— Да. Възнаграждението било разделено на двайсет към осемдесет между индиеца и изхвърления кантонезки екипаж на _„Ийстърн Клауд“_. Кантонезкото достойнство било възстановено, а ненавистната шанхайска измет хвърлена в смрадлив индийски пандиз и по този начин унизена.
	— О, Господи!
	— Да.
	— Имаш ли доказателство?
	— Да! Но ще ти кажа, че нашият индийски приятел ни помага и за други разследвания, в замяна на… някои услуги от наша страна и бихме предпочели да не споменаваме името му. А ако питаш за твоя „профсъюзен отговорник“, мога да ти кажа, че едно от имената му е Тък Голямата Уста и е бил огняр на _„Ийстърн Клауд“_ в продължение на три години. Миналата седмица го заловихме с всички отличителни знаци на „14К“ — много висши знаци на „Ред Род“ — с благосклонната помощ на един приятелски настроен информатор — шанхаец, брат на един от членовете на твоя екипаж, който, както вече казах, гние в един смрадлив индийски пандиз.
	— Депортирахте ли го?
	— О, да, на секундата. Наистина никак не одобряваме триадите. В днешно време са се превърнали в банди от криминални престъпници, които се занимават с какви ли не злодейства. Беше изпратен в Тайван, където предполагаме, че никак няма да е желан, като се има предвид, че шанхайската група триади, наречена „Грийн Панг“ и кантонезката, наречена „14К“ продължават да водят ожесточена борба за контрол над Хонконг. Тък Голямата Уста беше наистина 426 и…
	— Какво значи 426?
	— Мислех, че знаеш. Всяка длъжност в триадите си има съответното число, както и символична титла — цифрата винаги се дели на мистичното число три. Шефът е 489, сборът на цифрите е двайсет и едно, което пък е три. Двайсет и едно също се дели на три, символизиращо сътворението, и се получава седем, смърт, което в комбинация означава прераждане. Второто стъпало в йерархията е с титла „Уайт Фан“, 483, „Ред Род“ е 426. Най-ниското стъпало е 49.
	— По дяволите, това не се дели на три!
	— Да. Но четири по девет е трийсет и шест, броят на тайните кръвни обети. — Брайън Куок сви рамене. — Знаеш колко сме смахнати ние, китайците на тема числа. Той беше „Ред Род“ 426, Йан. Хванахме го. И така, триадите съществуват или са съществували поне на един от твоите кораби. Нали?
	— Така изглежда. — Дънрос се проклинаше, че не предвиди, че нещата естествено ще опрат до шанхайска и кантонезка чест и че естествено ще има неприятности. И сега разбра, че е попаднал в друг капан. В момента седем от неговите кораби бяха с шанхайски екипажи срещу петдесетина кантонезки.
	— Господи, не мога да уволня шанхайските екипажи, които вече съм наел, а ако не го направя тези истории ще продължат и от двете страни. Как да разреша този въпрос? — попита той.
	— Повери някои от маршрутите изцяло на шанхайците, но само след като се срещнеш с техния 426… извинявай, с техния отговорник и разбира се с техния противник и _на всяка цена_ след като се посъветваш с някой известен гадател, който ти каже, че ще бъде фантастичен джос и за двете враждуващи страни да постъпят по този начин. Какво мислиш за Стария сляп Тунг?
	— Старият сляп Тунг? — Дънрос се засмя. — Идеално! Брайън, ти си гений! Услуга за услуга. Но няма да казваш на никого?
	— Добре.
	— Гарантираш?
	— Да.
	— Още утре сутринта купи акции на „Струан“.
	— Колко?
	— Колкото можеш да си позволиш.
	— И колко време да ги задържа?
	— Колкото ти стиска.
	Брайън подсвирна беззвучно.
	— Благодаря. — Той се замисли за момент, а след това отново насочи мислите си към темата на разговора. — Да се върнем към _„Ийстърн Клауд“_. Сега идва ред на една интересна подробност, Йан. 36 000 таела злато, по официалния курс, струва 1 514 520 щатски долара. Но ако това злато се претопи на контрабандни калъпи от по пет таела и се достави тайно на частни купувачи на брега на Калкута, цената му ще се удвои, а може би и утрои — да речем 4.5 милиона долара, нали така?
	— Не знам точно.
	— Но аз знам. Загубената печалба е три милиона, а загубената инвестиция — около милион и половина.
	— Е и?
	— Ами всички знаем, че шанхайците са също толкова потайни и организирани, колкото и кантонезците, или Чу Чоу, или фукенезците, или която и да е друга по-малка общност от китайци. И така, разбира се, шанхайският екипаж е направил контрабандата — би трябвало да е така, Йан, въпреки че още не можем да го докажем. Значи можеш да бъдеш абсолютно сигурен, че те също така незаконно са изнесли златото от Макао и са го внесли в Хонконг, където е било натоварено на _„Ийстърн Клауд“_ и че е било купено от Макао с шанхайски пари и със сигурност част от тези пари са били дадени от „Грийн Панг“.
	— Нещо не се връзва.
	— Знаеш ли нещо за Цу-ян?
	Дънрос го наблюдаваше.
	— Не. А ти?
	— Още не, но разследваме случая. — Брайън също го изгледа. — Първото, което исках да кажа, е, че „Грийн Панг“ са били смачкани, а престъпниците страшно мразят да губят пари, спечелени с толкова труд. Това означава, че ако не пресечеш нещата в зародиш както те посъветвах, много неприятности очакват „Струан“.
	— Не всички в „Грийн Панг“ са престъпници.
	— Въпрос на лично виждане, Йан. И второто, което казвам само на теб: Сигурни сме, че Цу-ян е свързан с контрабандата на злато. Третото и последно нещо, което искам да споделя, е, че ако някоя компания не иска да задържат корабите й заради контрабанда на злато, може просто да намали износа си на злато за Макао.
	— Какво каза? — попита Дънрос, приятно изненадан от това, че успя да се овладее и в същото време се питаше какво всъщност знае Специалното разузнаване и какво е само предположение.
	Брайън Куок въздъхна и продължи да издава информацията, която бе получил от Роджър Крос.
	— „Нелсън трейдинг“.
	С голямо усилие Дънрос запази безразличното изражение на лицето си.
	— „Нелсън трейдинг“?
	— Да. Лондонската „Нелсън трейдинг къмпани лимитид“. Както знаеш, правителството на Хонконг е предоставило на „Нелсън трейдинг“ изключителните права за покупка на злато на кюлчета на международния пазар за нуждите на хонконгските бижутери и, което е много по-важно, също толкова изключителния монопол върху прехвърлянето на златото от митницата в Хонконг към Макао, заедно с още една малка компания, „Саул файнхаймър бълиън къмпани“, също от Лондон. „Нелсън трейдинг“ и „Файнхаймър“ имат няколко общи неща. Например няколко директори, едни и същи адвокати.
	— О?
	— Да. Мисля, че ти също си в управителните им съвети.
	— Аз съм в управителните съвети на около седемдесет компании — каза Дънрос.
	— Така е и не всички са изцяло и дори отчасти собственост на „Струан“. Разбира се, някои от тях биха могли да бъдат притежавани чрез подставени лица, тайно, нали?
	— Да, разбира се.
	— За щастие в Хонконг не сме длъжни да декларираме директорите, нито дяловото участие, нали?
	— Накъде биеш, Брайън?
	— Още едно съвпадение: офисите на ръководството на „Нелсън трейдинг“ в лондонското сити са в сградата, в която се намират и офисите на твоя британски филиал „Струан Лондон лимитид“.
	— Това е голяма сграда, Брайън, на едно от най-хубавите места в Лондон. В нея има сигурно около сто компании.
	— Няколко хиляди, ако броиш всички, регистрирани там с адвокати, всички холдингови компании, които държат други компании чрез подставени директори, които крият какви ли не тайни.
	— Е? — Дънрос разсъждаваше вече съвсем трезво, чудеше се как Брайън се е добрал до цялата тази информация и накъде, по дяволите, води всичко това. „Нелсън трейдинг“ беше таен филиал, изцяло притежание на „Струан“, чрез подставени лица, още от момента на неговото създаване през 1953-а. Бе предназначен конкретно за търговията със злато в Макао, тъй като Макао бе единствената държава в Азия, в която бе разрешен вносът на злато.
	— Между другото, Йан, познаваш ли онзи португалски гений от Макао, синьор Ландо Мата?
	— Да познавам го. Прекрасен човек.
	— Така е и с много връзки. Говори се, че преди около петнайсет години убедил властите в Макао да създадат монопол върху вноса на злато, а след това да го продадат на него и на още няколко негови приятели срещу скромна годишна такса — около един щатски долар на унция. Същият този човек, Йан, първи е успял да убеди властите в Макао да узаконят хазарта… и, което е любопитно, да предоставят на него и на няколко негови приятели и този монопол. Много сладко, а?
	Дънрос не отговори. Само се вгледа в усмивката му и в очите, които не се усмихваха.
	— И така първите няколко години всичко вървяло като по мед и масло — продължи Брайън — после, през 54-а, при него отишли някакви ентусиасти от Хонконг (тогава бе променен законът за златото в Хонконг), които предложили вече законно подобрение на схемата: тяхната компания купува законно злато на кюлчета от световните пазари от името на този макайски синдикат на официалната цена 35 щатски долара за унция, и го докарва в Хонконг със самолет или с кораб. При пристигането нашите хонконгски митничари законно охраняват и контролират прехвърлянето му от летището Кай Так или от пристанището на ферибота за Макао или кометата Каталина. Щом фериботът или кометата пристигне в Макао служителите на португалските митници посрещат пратката и златото, по всички правила, под охрана, се прехвърля на автомобили, всъщност товарни таксита, и се закарва в банката. Това е една отблъскваща, грозна малка сграда, която не функционира като обикновена банка, не е известно да има клиенти — освен синдиката — никога не отваря вратите си — освен за златото — и никак не обича външни посетители. Познай кой е собственикът й? Господин Мата и неговият синдикат. След като влезе в тяхната банка, златото изчезва! — Брайън Куок засия като фокусник, който демонстрира най-големия си номер. — Петдесет и три тона само за тази година. Четиридесет и осем тона миналата година! Същото количество през по-миналата година и така нататък.
	— Това е много злато — каза Дънрос съпричастно.
	— Да, много е. Странно е, че властите както в Макао, така и в Хонконг, изглежда не се интересуват от това, че всичко, което влиза, като че ли никога не излиза. Следиш ли мисълта ми?
	— Да.
	— Естествено това, което всъщност става е, че след като веднъж влезе в банката златото се претопява и от блокове от по четиристотин унции се превръща в малки калъпи от по два или, по-често срещаните, от по пет таела, които са по-удобни за носене и контрабанда. Сега стигаме до единствената незаконна част от цялата изумителна верига: изнасянето на златото от Макао и незаконното му внасяне в Хонконг. Разбира се не е незаконно да го изнесеш от Макао, а само да го внесеш в Хонконг. А ти знаеш, както знам и аз, че е сравнително лесно да внесеш нелегално в Хонконг каквото и да било. И невероятната красота на всичко това е, че след като е вече в Хонконг, всеки има абсолютно законното право да го притежава и никой не може да му задава никакви въпроси. За разлика от Щатите или Англия, където нито един гражданин няма правото да притежава злато на кюлчета. А след като човек законно го притежава, значи може и законно да го изнесе.
	— Защо ми казваш всичко това, Брайън? — Дънрос отпи от коняка си.
	Брайън Куок изгълта отлежалия, ароматичен алкохол от огромната чаша и направи дълга пауза. Най-после каза:
	— Искаме да ни помогнеш.
	— Вие? Специалното разузнаване ли имаш предвид? — Дънрос бе поразен.
	— Да.
	— Кой? Ти ли?
	Брайън Куок за миг се поколеба.
	— Самият господин Крос.
	— С какво да ви помогна?
	Той би искал да прочете всички доклади на Алън Медфърд Грант.
	— Какво каза? — Дънрос се опита да спечели малко време, напълно неподготвен за този въпрос.
	Брайън Куок извади фотокопия на първата и последната страница от заловения доклад и му ги подаде.
	— Един екземпляр току-що попадна в ръцете ни. — Дънрос хвърли един поглед на страниците. Явно не беше блъф. — Бихме искали да прегледаме набързо и всички останали.
	— Нещо не те разбирам.
	— Не донесох целия доклад за по-удобно, но ако искаш, утре ще ти го дам — каза Брайън, а очите му го фиксираха. — Ще ти бъдем… господин Крос каза, че ще ти бъде много благодарен за помощта.
	Чудовищните догадки, които водеше след себе си тази молба, парализираха за момент Дънрос.
	— Този доклад, както и останалите — ако все още съществуват — са лични — без да се усети каза предпазливо той. — Поне цялата информация в тях е предназначена лично за мен и за правителството. Сигурен съм, че по вашите разузнавателни канали можете да получите всичко, което поискате.
	— Да. Но преди това господин Крос ще ти бъде много благодарен, ако ни позволиш да им хвърлим един поглед.
	Дънрос отпи от коняка си, все още шокиран. Той знаеше, че лесно може да отрече съществуването на останалите и да ги изгори или просто да ги остави там, където са, но не искаше да откаже помощ на Специалното разузнаване. Негов дълг бе да им окаже съдействие. Специалното разузнаване беше изключително важна част от Специалния отдел и сигурността на колонията и той бе твърдо убеден, че без тях колонията и изобщо позициите им в Азия щяха да бъдат незащитими. А без превъзходно контраразузнаване, дори и една двайсета от докладите на А. М. Грант да бяха верни, дните на всички тях щяха да бъдат преброени.
	Господи Боже, във вражески ръце…
	Нещо в гърдите го стегна докато се опитваше да разреши тази дилема. В съзнанието му изскочи част от последния доклад — за предателя в полицията. След това си спомни как Киърнън му бе казал, че неговите копия са единствените. Каква част от всичко това бе известна само на него и колко знаеше британското разузнаване? Защо е тази секретност? Защо Грант не бе получил разрешение? Господи, ами ако не съм бил прав като съм решил, че някои неща са преувеличени! Ако попадне във вражески ръце, по-голямата част от тази информация би могла да бъде гибелна за нас.
	С усилие той подреди мислите си и се съсредоточи.
	— Ще обмисля това, което каза и ще ти отговоря утре. Рано сутринта.
	— Съжалявам, Йан. Беше ми наредено… да ти покажа много ясно колко е спешно.
	— „Настоявам“ ли искаш да кажеш?
	— Да. Съжалявам, Бихме искали да те помолим за съдействие. Това е официална молба за сътрудничество.
	— А в замяна ми даваш _„Ийстърн Клауд“_ и „Нелсън трейдинг“, така ли?
	— _„Ийстърн Клауд“_ е подарък. Информацията също беше подарък. „Нелсън трейдинг“ не е наша грижа, а само временен интерес. Всичко, което ти казах беше поверително. Знам го само аз, нямаме никаква документация.
	Дънрос гледаше внимателно приятеля си, изпъкналите скули, раздалечените, полузатворени очи, гледащи го прямо и без да мигват, приятното съразмерно лице с гъсти черни вежди.
	— Прочете ли този доклад, Брайън?
	— Да.
	— Значи можеш да разбереш дилемата ми — каза той, за да го провери:
	— Имаш предвид онова за предателя в полицията ли?
	— Това пък какво беше?
	— Имаш основание да бъдеш предпазлив. Да, имаш пълно основание. Говориш за вражеския агент, който по всяка вероятност е на ниво полицейски началник?
	— Да. Знаеш ли кой е?
	— Не. Още не.
	— Подозираш ли някого?
	— Да. Вече е под наблюдение. Не се притеснявай за това, Йан, тези доклади ще бъдат видени само от мен и от господин Крос. И със сигурност ще бъдат свръхсекретни.
	— Чакай малко, Брайън… аз не съм казал, че съществуват — каза Дънрос, преструвайки се на изнервен и веднага забеляза едно проблясване в очите му, което можеше да бъде гняв или пък разочарование. Лицето му остана безизразно. — Постави се на мое място, на мястото на един профан в тази област — добави той. Сетивата му бяха изострени до крайност, когато продължи същото изречение. — Би било адски глупаво от моя страна да пазя такава информация, нали? Много по-разумно би било да я унищожа, след като съм използвал онова, което ми е било необходимо. Нали?
	— Да.
	— Да спрем дотук за тази вечер. До утре сутринта, да речем в десет.
	Брайън Куок се поколеба. После лицето му стана сурово.
	— Това не са салонни разговори, Йан. Не става въпрос за няколко тона злато, или за някакви борсови далавери, нито пък за няколко тъмни сделки с комунистически Китай, независимо от това колко милиона са вложени в тях. Тази игра е смъртоносна и милионите в нея са хора, неродените още поколения и комунистическата чума. Севрин е лоша работа. КГБ е много лоша работа. Дори и нашите приятели от ЦРУ и Куоминтанг биха могли да бъдат също толкова лоши, ако се наложи. Съветвам те тази нощ да усилиш охраната на своите доклади.
	Дънрос се вгледа безизразно в своя приятел.
	— Значи официалното ти мнение е, че този доклад е верен?
	— Крос мисли, че би могъл да бъде верен. Може би ще е най-разумно да оставим тук човек, за всеки случай, не мислиш ли?
	— Както решиш, Брайън.
	— Трябва ли да изпратим човек и на Шек-О?
	— Грешиш, приятелю. Приемам всичко съвсем сериозно — каза рязко Дънрос. — Кога получихте този екземпляр и как?
	Брайън Куок се поколеба.
	— Не знам, а дори и да знаех, не съм сигурен дали трябва да ти кажа.
	Дънрос се изправи.
	— Добре тогава, да отидем при Крос.


	— Но защо фамилиите Горнт и Ротуел мразят толкова силно фамилиите Струан и Дънрос, Питър? — попита Кейси. Тя и Бартлет се разхождаха из прекрасните градини в прохладата на вечерта заедно с Питър Марлоу и съпругата му, Фльор.
	— Все още не знам всичките причини — каза англичанинът. Той бе висок, рус, трийсет и шест годишен мъж с аристократични обноски, а сиво-сините му очи бяха някак странно напрегнати. — Говори се, че всичко е започнало още от фамилията Брок, че има някаква връзка между родовете Горнт и Брок. Може би още от самия Тайлър Брок. Чували ли сте за него?
	— Разбира се — каза Бартлет. — Как е започнала тази „война“?
	— Когато Дърк Струан бил още момче, работел като помощник моряк на един от въоръжените търговски кораби на Тайлър Брок. По онова време животът в открито море бил доста жесток, всъщност навсякъде е бил жесток, но, о Боже, в онези времена в морето… Както и да е, Тайлър Брок безмилостно нашибал с камшик младия Струан, заради някаква измислена „обида“, а след това го оставил някъде на китайския бряг, мислейки го за умрял. Тогава Дърк Струан бил на четиринайсет години и се заклел пред Бога и пред Дявола, че когато порасне ще унищожи „Хаус ъф Брок енд санс“ и ще преследва Тайлър с бич в ръка. Доколкото ми е известно така и не успял да го направи, въпреки че казват, че пребил до смърт сина на Тайлър с Китайско желязо.
	— _Какво_ е това? — попита Кейси с неудобство.
	— Това е нещо като боздуган, Кейси, направен от три или четири къси метални пръчки с топка с шипове в единия край, а в другия с дръжка.
	— И го е убил, за да отмъсти на баща му? — каза тя, потресена.
	— Това е нещо, което все още не зная, но съм сигурен, че е имал достатъчно основание да го извърши. — Питър Марлоу се усмихна особено. — Дърк Струан, старият Тайлър и всички останали мъже, които са създали Британската Империя, покорили са Индия, отворили са вратите към Китай, Господи, та те са били великани! Споменах ли ви, че Тайлър е бил едноок! Падащ фал отнесъл едното му око по време на буря през трийсетте години на миналия век, докато гонел Струан със своя тримачтов клипер _„Уайт Уич“_, натоварен догоре с опиум. Струан с _„Чайна Клауд“_ имал преднина от един ден в голямото състезание по маршрута между британските плантации за опиум в Индия и китайския пазар. Казват, че Тайлър просто изсипал малко коняк върху раната и изругал към моряците горе на мачтата да пуснат още платна. — Питър Марлоу за момент се замисли, а след това продължи: — Дърк загинал в един тайфун в Хепи вели през 1841 година, а Тайлър умрял разорен и в мизерия през 63-а.
	— Защо в мизерия? — попита Кейси.
	— Според легендата — Тес, най-голямата му дъщеря — бъдещата Хег Струан — в продължение на много години замисляла премахването на баща си. Нали знаете, че се омъжила за Кълъм — единственият син на Дърк? Ами, Хег Струан направила таен заговор с „Виктория бенк“, основана от Тайлър през четиридесетте години на миналия век, и Купър-Тилмън, партньорите на Тайлър в Щатите. Те го подмамили и с един гигантски, съкрушителен удар погубили голямата „Хаус ъф Брок енд санс“. Той загубил всичко — своята морска линия, тежките кораби за превоз на опиум, имуществото си, складовете, капиталите, всичко. Бил направо пометен.
	— Какво се е случило?
	— Не знам, никой не знае със сигурност, но според разказите, през същата нощ, на 31-и октомври 1863-а, старият Тайлър, заедно с внука си Том, който тогава бил на двайсет и пет, и шестима моряци, отишъл до Абърдийн — пристанище на другия бряг на Хонконг — нападнали една океанска лорча — това е кораб с китайски корпус и европейска система от платна — и отплавали. Бил побеснял от ярост, така поне разказват. Издигнал на върха на мачтата вимпела на Брок. На колана му висели пистолети, а в ръката си държал къс меч — убили четирима души, за да откраднат кораба. На излизане от пристанището започнал да ги преследва малък кораб и той го направил на парчета. По онова време, заради пиратите, почти всички кораби имали оръдия — моретата в този район от незапомнени времена, са гъмжали от пирати. И така старият Тайлър отплавал. От изток духал силен вятър и се задавала буря. На излизане от залива на Абърдийн той започнал да бълва проклятия. Проклинал Хег Струан, проклинал острова, проклинал рода Купър от Купър-Тилмън, но най-много от всичко проклинал тай-пана, който бил мъртъв от повече от двайсет години. И старият Тайлър Брок се заклел да отмъсти. Казват, че изкрещял, че се отправя на север, за да извърши грабеж и да започне отново и отново да изгради своята „Хаус ъф Брок“ и тогава _„… и тогава ще се върна, кълна се в Бога… ще се върна и ще си отмъстя. Аз ще стана «Ноубъл хаус», кълна се в Бога… ще се върна…“_
	Питър Марлоу изрече последното с по-дрезгав глас и Бартлет и Кейси почувстваха как ги побиват ледени тръпки. После той продължи.
	— Тайлър се отправил на север и повече никой нищо не чул за него, нямало и следа — нито от лорчата, нито от екипажа му, нито от него. И въпреки това присъствието му тук още се чувства. Както и на Дърк Струан. При каквато и да е сделка с „Ноубъл хаус“ не бива да забравяте, че ще си имате работа и с тези двамата, или поне с техните призраци. В нощта, в която Йан Дънрос зае мястото на тай-пан, „Струан“ загубиха своя флагмански товарен кораб _„Ластинг Клауд“_, попаднал в тайфун. Това е било колосален финансов удар. Корабът потънал близо до Формоза, Тайван, потънал и целият екипаж, с изключение на един млад моряк, англичанин. Бил на капитанския мостик и се кълнял, че били подмамени към скалите от лъжливи светлини, а после докато потъвали чул зловещ смях.
	Кейси неволно потрепери.
	Бартлет забеляза това и разсеяно я хвана под ръка, а тя му се усмихна. Той каза:
	— Питър, тук хората говорят за личности, умрели преди повече от сто години, като че те са в съседната стая.
	— Стар китайски навик — отвърна веднага Питър Марлоу. — Китайците вярват, че миналото има власт над бъдещето и обяснява настоящето. Разбира се Хонконг съществува едва от сто и двайсет години, така че един осемдесет годишен човек днес би… Да вземем например Филип Чен, сегашния компрадор. Той е на шейсет и пет. Неговият дядо е прочутият Сър Гордън Чен, незаконен син на Дърк Струан, който е починал през 1907-а на осемдесет и шест годишна възраст. Значи тогава Филип Чен е бил на девет години. Едно умно деветгодишно момче би могло да запомни какви ли не истории, разказвани му от любимия дядо за неговия баща, тай-пана, и за Мей-мей, неговата любима държанка. Казват, че Сър Гордън Чен бил страхотен образ, истински „прародител“. Имал две законни съпруги, осем държанки на най-различна възраст и оставил разрастващата се фамилия Чен богата, силна и навлязла във всички области. Помолете Дънрос да ви покаже портретите. Виждал съм само копия, но наистина е бил много хубав мъж. Още са живи десетина души, които са го познавали лично — него, един от истинските велики основатели. И, о Боже, Хег Струан е починала само преди четиридесет и шест години. Погледнете натам… — Той кимна към един дребен, съсухрен мъж, слаб като бамбукова пръчка и също толкова жилав, който с оживление разговаряше с една млада жена. — Това е Винсънт Макгоър, тай-пан на петата по големина _хонг_, „Интернешънъл Ейжън трейдинг“. В продължение на много години е работил за Сър Гордън, а след това и за „Ноубъл хаус“. — Изведнъж се ухили. — Според легендата той е бил любовник на Хег Струан, когато бил на осемнайсет години и току-що бил пристигнал с един кораб, пренасящ добитък някъде от Средния изток. Всъщност не е никакъв шотландец.
	— Престани, Питър — каза Фльор. — Току-що си го измисли!
	— Имаш ли нещо против? — каза той, а усмивката не слизаше от лицето му. — Тогава тя е била само на седемдесет и пет.
	Всички се засмяха.
	— Сериозно ли говорите? — попита Кейси. — Това истина ли е?
	— Кой може да каже кое е истина и кое измислица, Кейси? Така ми казаха.
	— Не вярвам — каза уверено Фльор. — Питър обича да си измисля.
	— Откъде научи всичко това, Питър? — попита Бартлет.
	— Една част прочетох. В библиотеката на съда се пазят копия от вестници още от 1870. Освен това има една книга със заглавие „История на съдилищата на Хонконг“. Това е най-интересната книга за тъмната страна на нещата, която човек би могъл да прочете, ако се интересува от Хонконг. Господи, какви неща са измисляли така наречените съдии и секретари на колонията, губернатори и полицаи, а също и тай-пановете, от знатен и от низш произход. Подкупи, убийства, корупция, кръвосмешения, разбойничества, афери… всичко е в нея! Освен това разпитвах. Има десетки китайци на възраст, които с огромно удоволствие си спомнят за миналото и знаят страшно много за Азия и Шанхай. А мнозина изпитват омраза или завист и с охота пускат по малко злъч по адрес на по-известните личности, били те с добра или лоша слава. Разбира се, човек пресява, опитва се да пресява истината от лъжата, а това е много трудно, ако не и невъзможно.
	За момент Кейси се унесе в мислите си. После каза:
	— Питър, как беше в Чанги? Какво беше всъщност?
	Изражението му не се промени, но очите му се промениха.
	— Чанги беше начало, място, където всичко започваше отначало. — От тона на гласа му всички настръхнаха и тя забеляза как Фльор пъхна ръката си в неговата и само след миг той бе отново на себе си. — Всичко е наред, мила — каза той.
	Мълчаливо и някак притеснено те излязоха от алеята и се качиха на долната тераса. Кейси разбра, че е сгрешила.
	— Трябва да пийнем нещо. А, Кейси? — каза мило Питър Марлоу и притеснението изчезна.
	— Да. Благодаря ти, Питър.
	— Линк — каза Питър Марлоу, — има някакъв изумителен дух на насилие, който се предава от поколение на поколение в тези пирати, а те са точно такива. Това е много особено място, което ражда много особени хора. — След кратка пауза добави: — Разбрах, че имаш намерение да навлизаш в бизнеса тук. Ако бях на твое място, щях да бъда много, много предпазлив.


>	15

#	23:05 часа

	Дънрос, следван от Брайън Куок, се отправи към Роджър Крос, шефа на Специалното разузнаване, който бе на терасата и любезно разговаряше с Армстронг и тримата американци — Ед Ланган, униформения морски офицер, капитан трети ранг Джон Мишауър и Стенли Роузмънт, висок мъж на около петдесет. Дънрос не знаеше, че Ланган работи за ФБР, нито пък, че Мишауър работи за американското военноморско разузнаване. Знаеше само, че Роузмънт работи за ЦРУ, макар да не бе от висшите му служители. Някои от жените все още се връщаха по масите си, а други бъбреха по терасите или в градината. Мъжете лениво пиеха своите питиета. Настроението бе също толкова приятно, колкото и нощта. В салона няколко двойки танцуваха. Ейдриън беше между тях, а Пенелоуп стоически понасяше Хавъргил. Той забеляза Кейси и Бартлет, които бяха погълнати от разговора си с Питър и Фльор Марлоу и умираше от желание да дочуе какво си говореха. Този приятел, Марлоу, може да докара големи неприятности, помисли си между другото той. Вече знае прекалено много тайни и ако можеше да прочете нашата книга… Изключено, мислеше той. Дори и адът да замръзне! Това е книгата, която той никога няма да прочете. Как е могъл Аластър да направи такава глупост!
	Преди няколко години Аластър Струан бе поръчал на един известен писател да напише историята на „Струан“ в чест на сто двайсет и пет годишнината на тяхната компания и му бе предоставил старите счетоводни книги и куфари с документи, които не бе прочел и пресял предварително. След по-малко от година писателят бе представил готовото произведение — вълнуваща плетеница от събития и сделки, за които се предполагаше, че са завинаги погребани. Потресени, те му бяха благодарили и му бяха изплатили значителен хонорар, а единствените два екземпляра от книгата бяха заключени в сейфа на тай-пана.
	Дънрос реши да ги унищожи. Но в края на краищата, помисли си той, животът е такъв, какъвто е, джосът си е джос и при условие, че ще я четем само ние, не би могла да ни навреди.
	— Здравей, Роджър — каза той с ледена усмивка. — Може ли да останем при вас?
	— Разбира се, тай-пан. — Крос сърдечно го поздрави, както и останалите. — Чувствай се като у дома си.
	Американците учтиво се усмихнаха на шегата. Поговориха още малко за разни несъществени неща и за конните състезания в събота, а след това Ланган, Роузмънт и капитан Мишауър, усещайки, че останалите искат да поговорят насаме, учтиво се извиниха и се оттеглиха. Щом останаха сами Брайън Куок разказа накратко онова, което му бе казал Дънрос.
	— Наистина ще ти бъдем много благодарни, ако ни помогнеш, Йан — каза Крос, а светлите му очи гледаха проницателно. — Брайън е прав като казва, че това би могло да бъде много опасно — ако разбира се останалите доклади на А. М. Грант съществуват. А дори и да са били унищожени, някои гадове може да изявят желание да проучат въпроса.
	— Само че искам да знам точно как и кога получихте копието от последния доклад?
	— Защо?
	— Сами ли си го набавихте или от трето лице?
	— Защо?
	Гласът на Дънрос стана по-твърд.
	— Защото е важно.
	— Защо?
	Тай-панът се вгледа в тях и тримата мъже усетиха силата на неговия характер. Но Крос бе също толкова волеви.
	— Мога да отговоря отчасти на твоя въпрос, Йан — каза той хладно. — Ако го направя, ще отговориш ли на моя?
	— Да.
	— С копие от твоя доклад се сдобихме тази сутрин. Агент на разузнаването — предполагам в Англия — е подшушнал на един аматьор тук, че към теб е тръгнал куриер, носещ нещо, което би представлявало интерес за нас. Този хонконгски приятел ни попита дали искаме да му хвърлим един поглед — разбира се срещу заплащане. Тази сутрин фотокопието ми бе донесено вкъщи от един китаец, когото виждах за пръв път в живота си. Той си получи възнаграждението — ти естествено разбираш, че в такива случаи не се пита за името. И така, защо?
	— По кое време?
	— В 6:04 часа, ако искаш да знаеш съвсем точно. Но защо те вълнува толкова много този въпрос?
	— Защото Алън Медфърд Грант…
	— О, татко, извинявам се, че ви прекъсвам — каза Ейдриън, дотичвайки задъхана. След нея идваше висок, приятен младеж, а изпомачканият му, широк смокинг, изкривената папионка и прашните кафяво-черни обувки бяха в пълно противоречие с цялата тази елегантност. — Извинявам се, че прекъсвам разговора ви, но може ли да направя нещо за музиката?
	Дънрос наблюдаваше младежа. Той познаваше Мартин Хейпли и неговата репутация. Завършилият в Англия канадец, журналист, бе двайсет и пет годишен и живееше в колонията от две години, но вече бе истинска напаст за бизнес-кръговете. Неговият хаплив сарказъм и проницателни анализи на личности и начините за правене на бизнес, който бяха законни в Хонконг, но незаконни в целия западен свят, бяха непрекъснат дразнител.
	— Татко, питах за музиката — повтори Ейдриън и продължи — ужасна е. Мама каза, че трябва да попитам теб. Може ли да им кажа да свирят нещо друго? Моля те.
	— Добре, но не превръщай моя прием в хепънинг.
	Тя се засмя, а той насочи вниманието си към Мартин Хейпли.
	— Добър вечер.
	— Добър вечер, тай-пан — каза младият мъж със самоуверена предизвикателна усмивка. — Ейдриън ме покани. Надявам се, че не съм създал неудобство, идвайки след вечеря.
	— Разбира се. Забавлявай се — каза Дънрос и добави сухо, — тук има много твои приятели.
	Хейпли се засмя.
	— Изпуснах вечерята, защото надуших нещо страшно интересно.
	— О?
	— Да. Изглежда, че нечии много големи интереси, които съвпадат с интересите на определена много голяма банка, са причината за разпространението на някакви гадни слухове, отнасящи се до платежоспособността на една китайска банка.
	— „Хо-Пак“ ли имаш предвид?
	— Въпреки, че това са глупости. Имам предвид слуховете. Просто нови хонконгски лъжи.
	— О? — През целия ден Дънрос бе дочувал слухове за това, че е наложен запор върху имуществото на банката на Ричард Куанг — „Хо-Пак“. — Сигурен ли си?
	— В утрешния _„Гардиън“_ ще излезе моя статия на тази тема. А, като стана въпрос за „Хо-Пак“, — добави оживено Мартин Хейпли — чухте ли, че днес следобед повече от сто души са изтеглили всичките си пари от клона на банката в Абърдийн? Това може да се окаже началото на провал и…
	— Извинявай, татко… хайде, Мартин, не виждаш ли, че татко е зает? — Тя се вдигна на пръсти и безгрижно целуна Дънрос, а ръката му автоматично я прегърна.
	— Приятно прекарване, скъпа. — Той изпрати с поглед забързаното момиче и Хейпли, който я следваше. Нахално копеле, помисли си разсеяно Дънрос с желание да види утрешната статия още сега, защото знаеше, че Хейпли е усърден, неподкупен и много добър професионалист. Възможно ли е Ричард да е неплатежоспособен?
	— За какво говорехме, Йан? Не беше ли нещо за Алън Медфърд Грант? — каза някой и прекъсна мислите му.
	— О, извинете, да. — Дънрос седна на ръба на масата, опитвайки се да подреди в съзнанието си всички тези проблеми. — А. М. Грант е мъртъв! — каза тихо той.
	Тримата полицаи зяпнаха от учудване.
	— Какво?
	— Тази вечер в осем без една получих телекс, а в девет и единайсет разговарях по телефона с неговия помощник в Лондон. — Дънрос ги наблюдаваше. — Исках да знам точно кога сте го получили, защото очевидно вашият агент на КГБ — ако такъв съществува — е имал достатъчно време, за да се обади в Лондон и да нареди да убият бедния А. М. Г. Не е ли така?
	— Да. — Лицето на Крос бе много сериозно. — В колко часа е умрял?
	Дънрос му преразказа целия си разговор с Киърнън, но спести онази част, която се отнасяше до разговора с Швейцария. Някаква интуиция го накара да скрие.
	— Сега въпросът е: това нещастен случай ли е, случайност или убийство?
	— Не знам — каза Крос. — Но лично аз не вярвам в случайности.
	— Аз също.
	— По дяволите — каза през зъби Армстронг, — ако А. М. Г. не е имал разрешение… един бог знае какво е имало в тези доклади, по дяволите, и ти, Йан. Ако притежаваш единствените екземпляри, това ги прави по-опасни от когато и да било.
	— При условие, че съществуват — каза Дънрос.
	— А съществуват ли?
	— Ще ви кажа утре. В десет сутринта. — Дънрос се изправи. — Моля да ме извините — каза вежливо той с неговия непринуден чар. — Трябва да обърна внимание и на останалите гости. А, и още нещо. Какво ще стане с _„Ийстърн Клауд“_?
	— Утре ще бъде освободен — каза Роджър Крос.
	— И в двата случая ли?
	Крос се престори на изненадан.
	— Боже Господи, тай-пан, не сме искали да правим сделка! Брайън, не му ли каза, че просто се опитваме да помогнем?
	— Да, сър.
	— Приятелите трябва винаги да си помагат, нали, тай-пан?
	— Да. Точно така. Благодаря ви.
	Те гледаха след него, докато се изгуби от погледите им.
	— Да или не? — измърмори Брайън Куок.
	— Дали съществуват? Според мен, да — каза Армстронг.
	— Разбира се, че съществуват — каза с раздразнение Крос.
	— Но къде? — Той се замисли за момент, а след това добави с още по-голямо раздразнение: — Брайън, докато ти беше при Йан, Уайн Уейтър Фенг ми каза, че нито един от шперцовете му не става.
	Сърцата и на двамата полицаи подскочиха.
	— Това е много неприятно, сър — отвърна предпазливо Брайън Куок.
	— Да. Този сейф никак няма да е лесен.
	Армстронг каза:
	— Може би трябва да проверим в Шек-О, сър, за всеки случай.
	— Ти би ли държал такива документи там — в случай че съществуват?
	— Не зная, сър. Дънрос е непредвидим. Според мен сигурно са в личния му апартамент на последния етаж на „Струан“. Това е може би най-сигурното място.
	— Ходил ли си там?
	— Не, сър.
	— Брайън?
	— Не, сър.
	— И аз не съм.
	Брайън Куок каза замислено:
	— Бихме могли да изпратим там наш екип само нощем, сър. Има личен асансьор за този етаж, но за него е необходим специален ключ. Освен това се предполага, че има още един асансьор — директно от подземния гараж.
	— В Лондон е станал страхотен гаф — каза Крос. — Не мога да разбера защо тези скапани глупаци не са си свършили работата. Нито пък защо А. М. Г. не е поискал разрешение.
	— Вероятно не е искал да знаят, че работи за външен човек.
	— Ако външният човек е бил само един. Може да е имало и други — Крос въздъхна и потънал в мисли, запали цигара. Армстронг отново усети спазмите от желанието да запали. Отпи голяма глътка коняк, но това не го облекчи.
	— Ланган предал ли е своя екземпляр, сър?
	— Да. На Роузмънт и на дипломатическия куриер за щаба на ФБР във Вашингтон.
	— По дяволите — каза кисело Брайън Куок, — значи до утре сутринта всички в Хонконг вече ще са го научили.
	— Роузмънт ме увери, че това няма да стане. — Крос се усмихна без настроение. — И все пак, трябва да сме подготвени.
	— Може би Йан щеше да бъде много по-сговорчив, ако знаеше това, сър?
	— Не, много по-добре е да го знаем само ние. Но и той е намислил нещо.
	— А какво ще кажете да изпратим полицейски началник Фоксуел да поговори с него, сър? Стари приятели са — предложи Армстронг.
	— Щом Брайън не може да го убеди, значи никой не е в състояние да го направи.
	— А губернаторът, сър?
	Крос поклати глава.
	— Няма защо да намесваме и него. Брайън, ти се погрижи за Шек-О.
	— Да открия и да отворя сейфа ли, сър?
	— Не. Просто заведи няколко души и направи всичко възможно никой друг да не влиза там. Робърт, иди до щаба си се свържи а Лондон. Обади се на Пенели от пети отдел и на Съндърс от шести. Разбери всички подробности за А. М. Г. — всичко, което можеш, провери доколко е вярно това, което каза тай-панът. Провери всичко — може би има и други копия. След това изпрати тук трима от нашите хора, за да държат под наблюдение къщата и особено Дънрос, естествено без той да разбере. След час имам среща с големия началник на кръстовището на „Пийк роуд“ и „Кълъмс уей“ — имате достатъчно време. Изпратете още един екип, който да наблюдава сградата на „Струан“. Оставете един човек в гаража — за всеки случай. Остави ми колата си, Робърт, ще се видим след час и половина в кабинета ми. А сега изчезвайте.
	Двамата мъже откриха домакина, извиниха се, благодариха му и се качиха в колата на Брайън Куок. Докато се движеха надолу по „Пийк роуд“ със старото Порше Армстронг изрече онова, което и двамата си бяха мислили от момента, в който Дънрос им бе съобщил новината.
	— Ако шпионинът е Крос, значи е имал достатъчно време, за да се обади в Лондон, или да съобщи на Севрин, на КГБ или на когото е трябвало, по дяволите.
	— Да.
	— Излязохме от кабинета му в 18:10 — това значи единайсет сутринта Лондонско време — така че не бихме могли да бъдем ние. — Армстронг се намести в седалката, за да облекчи болките в гърба. — Мамка му, как ми се пуши.
	— В жабката има един пакет, приятелю.
	— Утре — ще пуша утре. Като скапан заклет пушач! — Армстронг се изсмя, но смехът му не бе весел. Той погледна към приятеля си. — Трябва, без много шум, да разбереш кой друг, освен Крос е прочел доклада на А. М. Г. Колкото е възможно по-бързо.
	— И аз си мислех същото.
	— Ако той е единственият… това е още една улика. Не е доказателство, но ще се приближим към целта. — Той прикри една нервна прозявка и се почувства много уморен. — Ако е той, значи наистина много сме загазили.
	Брайън караше много бързо и много добре.
	— Каза ли кога е дал копието на Ланган?
	— Да. На обед. Обядвали са заедно.
	— Информацията може да е изтекла и от тях, от консулството — там нищо не може да се запази в тайна.
	— Възможно е, но интуицията ми подсказва, че не е оттам. Роузмънт е сигурен, Брайън. Както и Ланган. Те са професионалисти.
	— Нямам им доверие.
	— Ти на никого нямаш доверие. И двамата са поискали от своите централи да се направи проверка на посещението на Бартлет и Кейси в Москва.
	— Добре. Смятам да изпратя телекс на един приятел в Отава. Може да имат нещо за тях в архивите си. Тази Кейси е страхотно парче, не мислиш ли? Дали имаше нещо под това парче плат?
	— Обзалагам се на десет долара срещу пени, че никога няма да разбереш.
	— Става.
	Колата излезе от завоя и Армстронг погледна надолу към големия град и към пристанището. Американският кръстосвач, пуснал котва до корабостроителницата от страната на Хонконг, бе облян в светлина.
	— Едно време имаше поне шест-седем наши бойни кораба — каза той с тъга, — добрият стар Кралски военен флот! — По време на войната той бе служил на разрушители, като лейтенант от Кралския военен флот. Бе преживял две потапяния — веднъж при Дюнкерк и втори път близо до Шербург, три дни след десанта в Нормандия.
	— Да. Жалко за военния флот, но какво да се прави, времената се менят.
	— Но не към по-добро, Брайън. Жалкото е, че цялата империя е заложена на карта! Едно време беше по-хубаво. Целият мръсен свят беше по-хубав! Мръсна война! Мръсни германци, мръсни японци…
	— Да. А като стана въпрос за флота, как се държа Мишауър?
	— Онзи от американското военноморско разузнаване ли? Много добре — каза вяло Армстронг. — Говореше много за работата си. Пошушна на Стареца, че американците ще удвоят своя седми флот. Толкова е свръхсекретно, че не е искал да го каже дори по телефона. Ще има голямо нападение по суша срещу Виетнам.
	— Нещастни глупаци. Ще ги накълцат на парчета също както направиха с французите. Не четат ли вестници, да не говорим за докладите на разузнаването?
	— Мишауър пошушна също, че вдругиден атомният им самолетоносач пристига за осем дни за „почивка и възстановяване“. И това е свръхсекретно. Помоли ни да удвоим охраната и да бъдем като бавачки на всички _янки_, слезли на брега.
	— Значи още една неприятност.
	— Да. Особено като се има предвид онова, което каза Старецът — някакъв съветски търговски кораб се „дотътрил“ снощи за ремонт.
	— По дяволите! — Брайън върна волана след неволно отклонение.
	— И аз си помислих същото. Мишауър едва не получи мозъчен удар, а Роузмънт сипа проклятия в продължение на цели две минути. Старецът разбира се ги увери, че, както обикновено, нито един съветски моряк няма да слезе на брега без специално разрешение и, както обикновено, ние ще ги следим, но двама-трима внезапно ще поискат медицинска помощ или нещо от този род и вероятно ще се изплъзнат от погледа ни.
	— Да. — След кратка пауза Брайън Куок каза: — дано намерим докладите на А. М. Г., Робърт. Севрин е нож в сърцето на Азия.
	— Да.
	Известно време и двамата мълчаха.
	— Губим нашата война, нали? — каза Армстронг:
	— Да.


>	16

#	23:25 часа

	Съветският търговски кораб „Съветски Иванов“ бе пуснал котва близо до огромната корабостроителница Уампоа, която бе построена на изкуствено врязана в морето площ в източната част на Каулуун. Корабът бе облян от светлината на прожектори. Бе двадесет хилядотонен и кръстосваше азиатските търговски маршрути — от Владивосток далеч на север. Над капитанския мостик се издигаха много антени и модерно радарно оборудване. Съветските моряци се шляеха в подножието на стълбичките на носа и на кърмата. До всяка от тях стоеше по един спретнат, младолик полицай — китаец с униформа от сиво-кафяв памучен плат, с къси панталони, три четвърти чорапи, с черен колан и черни обувки. Пропускът на един моряк, който излизаше в града, бе проверен първо от негови колеги, после от полицая, а след това, докато се приближаваше към портала на пристанището, двама цивилни китайци излязоха от сенките и тръгнаха по петите му — съвсем открито.
	Друг моряк слезе по задната стълбичка. Той също бе проверен — малко след това други двама цивилни китайци започнаха да го следят.
	Незабелязано една лодка с весла тихо се отдели от другата страна на кърмата на кораба и се шмугна в сянката на кея. Тя тихо се плъзна покрай високата стена към едни влажни стъпала на около петдесет метра от кораба. В лодката имаше двама мъже, а ключовете на греблата бяха заглушени. Точно пред стъпалата лодката спря и двамата напрегнато се заслушаха.
	По хлъзгавите стъпала на предната стълбичка на кораба, силно залитайки, се спусна трети моряк. Долу го пресрещнаха, провериха пропуска му и започна препирня. Бреговата охрана отказала да го пусне, защото бе явно пиян. Псувайки на висок глас, той налетя на един от полицаите, но мъжът отстъпи встрани и му нанесе силен удар с юмрук, които получи съответен отговор. Вниманието и на двамата полицаи се съсредоточи върху кавгата. Рошавият, набит мъж, който седеше в задната част на лодката изтича нагоре по стъпалата, пресече осветения кей и релсите и изчезна в тъмнината, без някой да го забележи. Лодката бавно тръгна обратно по пътя, по който бе дошла и след малко кавгата свърши. Без грубости безпомощният пияница бе качен отново на борда.
	Навътре в страничните алеи на корабостроителницата, рошавият мъж вървеше бавно. От време на време, небрежно и опитно, хвърляше по един поглед назад, за да се увери, че не го следят. Бе облечен в тъмен летен костюм и нови обувки с гумени подметки. В документите на неговия, кораб бе записан като Игор Ворански, моряк първи клас от Съветския търговски флот.
	Не мина през портала на кея, за да избегне полицая, който стоеше там, а извървя още стотина метра покрай стената и стигна до една странична врата. Тя го изведе на малка уличка в квартала Тай-уан Шан — безразборно разхвърляни бараки, скърпени от вълниста ламарина, шперплат и мукава. Той ускори ход. След малко излезе от този квартал и се озова в ярко осветените улици, отрупани с магазини, сергии и задръстени от народ, които в края на краищата го изведоха на „Чатъм роуд“. Там спря едно такси.
	— Монкок, по възможно най-бързия начин — каза той на английски. — Яумати Фери.
	Шофьорът го изгледа нагло.
	— А?
	— _Айейа!_ — моментално отвърна Ворански и продължи на груб, перфектен кантонезки — Монкок! Да не си глух! Да не би да си смъркал от белия прах? Да не би да ме вземаш за мръсен чужденец от Златната Планина — аз, който съм явно хонконгски жител, живял тук двайсет години? _Айейа!_ „Яумати фери“, на другия край на Каулуун. Имаш ли нужда от указания? Да не би да си от далечна Монголия? Не си ли тукашен?
	Шофьорът намусено сви знамена и подкара. Първо на юг, а после на запад. Мъжът на задната седалка наблюдаваше улицата зад себе си. Не виждаше някой да го следи, но все още бе напрегнат.
	Тук са много хитри, помисли си той. Бъди предпазлив!
	На гарата на ферибота Яумати той плати на шофьора като му даде малко по-малко бакшиш от обикновено. После се сля с тълпата, измъкна се от нея и спря второ такси.
	— „Голдън фери.“
	Шофьорът кимна сънено, прозя се и подкара в южна посока.
	На гарата на ферибота той плати на шофьора почти в движение и се шмугна в тълпата, която се бе забързала към въртящите се врати, водещи към фериботите за Хонконг. Но след като премина през тях, вместо да отиде на ферибота, влезе в една телефонна кабина. Вече съвсем сигурен, че никой не го следи, той малко се успокои.
	Пусна една монета и набра някакъв номер.
	— Да — каза мъжки глас на английски.
	— Господин Лоп-синг, ако обичате.
	— Не ми е известно това име. Тук няма _Лоп-тинг_. Сбъркали сте номера.
	— Искам да оставя съобщение.
	— Съжалявам, набрали сте грешен номер. Погледнете в тефтерчето си.
	Ворански се успокои, а сърцето му забави ударите си.
	— Искам да говоря с Артър — каза той на перфектен английски.
	— Съжалявам, още не е дошъл.
	— Беше му наредено да бъде там и да чака да му се обадя — каза той рязко. — Защо има промяна?
	— Извинете, кой се обажда?
	— Браун — отсече той, използвайки кодовото си име. Гневът му се смекчи малко, когато чу как от другата страна гласът моментално се промени и се изпълни с необходимото уважение.
	— О, господин Браун, добре дошъл отново в Хонконг. Артър се обади и ми нареди да чакам обаждането ви. Помоли ме да ви поздравя с добре дошъл и да ви предам, че за утрешната среща всичко е подготвено.
	— Кога очаквате да дойде при вас?
	— Всеки момент, сър.
	Ворански тихо изруга, защото бе длъжен до един час да докладва на кораба. Не обичаше отклоненията, от който и да е план.
	— Много добре — каза той. — Предайте му да ми се обади на трийсет и две. — Това бе тайният им апартамент в „Синклер тауърс“. — Пристигна ли американецът?
	— Да.
	— Добре. Има ли придружител?
	— Да.
	— Добре. И?
	— Артър не ми е казал нищо повече.
	— Срещнахте ли се с нея?
	— Не.
	— А Артър?
	— Не знам.
	— Установен ли е вече контакт с някой от тях?
	— Съжалявам, но не знам. Артър не ми е казал.
	— А тай-панът? Нещо за него?
	— Всичко е уредено.
	— Добре. За колко време можете да дойдете до трийсет и две, ако се наложи?
	— За десет, най-много петнайсет минути. Там ли искате да се срещнем?
	— По-късно ще реша.
	— А, господин Браун, Артър реши, че може би ще имате нужда от малко компания след такова пътуване. Името й е Ко, Морийн Ко.
	— Много мило от негова страна — много мило.
	— Телефонният й номер е оставен до телефона в трийсет и две. Само се обадете и до половин час ще бъде при вас. Артър се интересуваше от това дали шефът ви ще бъде с вас тази вечер, за да осигури компаньонка и за него.
	— Не. Той ще дойде утре, както е по план. Но утре вечер ще се надява на вашето гостоприемство. Лека нощ. — Ворански грубо затвори телефона, със съзнанието за висшия си чин в КГБ. В този момент вратата на кабината се отвори, китаецът нахълта вътре, а друг се изпречи на стъклото. — Какво по дя…
	Думите замряха също както и той. Камата бе дълга и тънка и излезе много лесно от тялото. Китаецът го остави да се строполи на земята. Вгледа се за миг в безжизнения труп, а след това избърса ножа в него и го прибра в ръкава си. Ухили се на якия китаец, който още стоеше пред стъклото, като че ли бе следващият му клиент, после пусна една монета и набра.
	След третия сигнал някакъв глас каза вежливо:
	— Полицейски участък Цим Ша Цуи, добър вечер.
	Мъжът се усмихна саркастично и каза грубо на шанхайски:
	— Говориш ли шанхайски?
	Кратка пауза, щракване и друг глас, който заговори на шанхайски.
	— Сержант Танг-по слуша. Какво има?
	— Тази вечер една съветска свиня се промъкна през шибаната ви охрана толкова лесно колкото излиза волско лайно, но вече е при прадедите си. Трябва ли ние от „14К“ да ви вършим цялата фъшкийска работа?
	— Каква съвет…
	— Затваряй си устата и слушай! Миризливият му труп се намира в една телефонна кабина на „Голдън фери“ в Каулуун. Само че кажи на шибаните си началници да си отварят очите за враговете на Китай, не да гледат във вонящите си дупки!
	Той веднага затвори и излезе от кабината. Обърна се за миг и се изплю върху тялото, после затвори вратата и заедно с приятеля си се вляха в потока от пътници, отправили се към ферибота за Хонконг.
	Не забелязаха човека, който ги следеше. Той бе нисък, тантурест американец, облечен като всички останали туристи, с неизбежния фотоапарат, висящ на врата му. В момента се бе облегнал на перилата на десния борд, сливайки се идеално с тълпата и насочваше фотоапарата си ту на една ту на друга страна докато фериботът се носеше към Хонконг. Но за разлика от останалите туристи, филмът му бе много специален, както обективът, и целият му фотоапарат.
	— Здравей, приятел — каза друг турист с широка усмивка, приближавайки безцелно към него, — добре ли си прекарваш?
	— Много — отвърна мъжът. — Хонконг е страхотно местенце.
	— Абсолютно си прав. — Той се извърна, за да се порадва на гледката. — Минеаполис пасти да яде.
	Първият мъж също се обърна, но периферното му зрение не изпускаше нито за миг двамата китайци. После сниши гласа си:
	— Имаме неприятности.
	Другият турист пребледня.
	— Изпуснахме ли го? Не се е връщал обратно, Том, сигурен съм. Държах под око и двата изхода. Мислех, че си го заковал в кабината.
	— Можеш да бъдеш съвсем сигурен, че е закован. Погледни ей там отзад централния ред — оня тип, китаеца с бялата риза и другия до него. Тези две копелета го очистиха.
	— Господи! — Марти Повиц — един от екипа агенти на ЦРУ, изпратен да следи „Съветски Иванов“ — внимателно се вгледа в двамата китайци — Куоминтанг? Националисти? Или комунисти?
	— По дяволите, не знам. Но трупът е още в телефонната кабина ей там. Къде е Роузмънт?
	— Той е… — Повиц млъкна, а в следващия момент заговори на висок глас и се превърна отново в дружелюбен турист, тъй като пътниците започнаха да се струпват около изхода. — Погледни нататък — каза той, сочейки билото на Пийк. Жилищните сгради бяха високи и ярко осветени, както и къщите, които бяха осеяли като малки точици склоновете на планината. Една от сградите се открояваше със своята височина. Това бе най-високата жилищна сграда в Хонконг. Бе осветена от прожектори и блестеше като скъпоценен камък. — Онези, които живеят там могат спокойно да кажат, че са навръх света, а?
	Том Коночи, по-старшият от двамата, въздъхна.
	— Сигурно е на някой тай-пан. — Той замислено запали цигара и хвърли клечката, която със спираловидно движение полетя към водата. След това, докато бъбреше като обикновен турист, засне къщата, правейки още няколко снимки на двамата китайци. Извади филма от фотоапарата и незабелязано го подаде на своя колега. Едва мърдайки устните си той каза:
	— Обади се на Роузмънт веднага щом пристигнем. Кажи му, че имаме неприятности, а след това занеси филма в лабораторията и кажи да го проявят още тази нощ. Ще ти се обадя по телефона веднага щом тези двамата се приберат в леговището си.
	— Луд ли си? — каза Повиц. — Няма да ги следиш сам.
	— Налага се, Марти, филмът може да се окаже много важен. Не можем да рискуваме.
	— Не.
	— По дяволите, Марти, аз съм тай-панът на тази операция.
	— Според нарежданията двама…
	— Майната им на нарежданията! — изсъска Коночи. — Просто се обади на Роузмънт и внимавай да не съсипеш филма. — После отново заговори силно. — Прекрасна нощ за разходка в морето, а?
	— Наистина.
	Той кимна към блещукащата светлинка на билото на Пийк, взе я на фокус със своя супермощен телескопичен обектив.
	— Живееш ли там, значи си успял човек, нали?


	Дънрос и Бартлет стояха един срещу друг в Дългата галерия, на площадката на стълбите. Сами.
	— Сключи ли сделка с Горнт? — попита Дънрос.
	— Не — каза Бартлет. — Още не. — Той бе също така твърд и непоколебим, както и Дънрос, а и смокингът му стоеше също толкова елегантно.
	— Нито ти, нито Кейси? — попита Дънрос.
	— Да.
	— Но си проучил възможностите?
	— В бизнеса сме, за да правим пари, Йан — както и ти!
	— Да. Но има и етика.
	— Хонконгска етика ли?
	— Може ли да те попитам откога преговаряш с Горнт?
	— От около шест месеца. Приемаш ли днешното ни предложение?
	Дънрос се опита да се отърси от умората. Нямаше желание да преследва Бартлет, но се наложи. Сега имаше чувството, че очите на всички портрети бяха вперени в него.
	— Ти каза вторник. Ще ти отговоря във вторник.
	— В такъв случай дотогава, ако искам, мога да преговарям с Горнт или с който и да е друг, това е мое право. Ако приемеш предложението ни сега, можеш да считаш сделката за сключена. Казаха ми, че ти си най-добрият и затова, предпочитам да работя с теб, а не с него — при условие, че получа необходимите гаранции за всеки мой долар. Аз имам достатъчно пари в брой, а ти нямаш. Знаеш достатъчно много за Азия, а аз не знам. Значи трябва да се разберем.
	„Да — каза си Бартлет, прикривайки мрачните си предчувствия, макар и доволен от това, че посещението му при Горнт тази сутрин бе довело толкова бързо до противопоставяне и бе притиснало опонента му до стената — в момента, Йан, ти си точно това — опонент — до момента, в който подпишем, ако подпишем.
	Дошъл ли е моментът за решителната атака?“
	Цяла вечер той наблюдава внимателно Дънрос, очарован от него, от всичко, което се криеше под повърхността и от всичко, свързано с Хонконг — един напълно различен и непознат за него свят. Нова джунгла, нови правила, нови опасности. „Разбира се — помисли си мрачно той — и Дънрос и Горнт са толкова опасни колкото тресавище, пълно с гърмящи змии, а не знам как да ги преценя. Трябва да бъда предпазлив повече от всякога.“
	Той чувстваше силното си напрежение, без да забравя нито за миг очите, които го гледаха от стените. „До каква степен мога да си позволя да те притисна, Йан? До каква степен трябва да рискувам? Възможностите за печалби са огромни, наградата е огромна, но само една грешка и ти ще ни изядеш живи — и мен и Кейси. Ти си мъж, който ми допада, но въпреки това си опонент, при това ръководен от призраци. О, да, мисля, че за това Питър Марлоу беше прав, макар и не за всичко.
	Господи! Призраците и силата на омразата! Дънрос, Горнт, Пенелоуп, младият Струан, Ейдриън… Ейдриън, която се държа така храбро след първоначалната уплаха.“
	Отново погледна студените сини очи, които го наблюдаваха. „Какво щях да направя, Йан, ако бях на твое място, изправен тук, с твоята привидна самоувереност и с твоето безумно наследство?
	Не знам. Но знам какво ще направя аз и знам какво е казал Сън Цу за сраженията: накарай противника си да води битка само когато и където ти решиш. Е, решил съм да бъде тук и сега.“
	— Кажи ми, Йан, преди да сме взели решение, как смяташ да изплатиш трите септемврийски вноски на „Тода шипинг“?
	Дънрос бе шокиран.
	— Моля?
	— Все още нямаш договор с наемател, а твоята банка няма да плати без такъв договор. Значи нещата опират до теб, нали?
	— Банката… няма проблеми.
	— Но разбрах, че си надхвърлил настоящия си кредит вече с двайсет процента. Това не означава ли, че трябва да намериш, нов кредит?
	— Ако се наложи ще намеря и нов — каза Дънрос с раздразнение и Бартлет разбра, че го е ударил под пояса.
	— Дванайсет милиона за „Тода шипинг“ са много пари като се има предвид и другите ти дългове.
	— Какви други дългове?
	— Вноската от 6 800 000 щатски долара, която трябва да внесеш до 8-и септември за погасяване на заема ти от „Орлин интернешънъл“ от трийсет милиона без гаранции; до този момент имаш 4,2 милиона обща годишна загуба на корпорацията срещу надутата официална цифра от седем и половина милиона печалба за миналата; и дванайсет милиона от загубата на _„Ийстърн Клауд“_ и контрабандните двигатели в него.
	Дънрос пребледня.
	— Изглежда си особено добре информиран.
	— Така е. Сън Цу е казал, че човек трябва да бъде добре информиран за своите съюзници.
	Малката веничка на челото на Дънрос пулсираше.
	— Искаш да кажеш врагове.
	— Съюзниците понякога стават врагове, Йан.
	— Да. Сън Цу, освен това е наблегнал и на въпроса за шпионите. Твоят шпионин би могъл да бъде само един от седем.
	Бартлет му отговори също толкова сурово.
	— Защо ми е шпионин? Тази информация може да се получи от банки — трябва само да поразровиш малко. Банката на Тода е „Йокохама интернешънъл ъф Джапан“, а те са свързани с „Орлин“ чрез много сделки, както и ние в Щатите.
	— Който и да е твоят шпионин, той греши. „Орлин“ ще дадат отсрочка. Винаги са го правили.
	— Този път не бъди толкова сигурен. Познавам тези копелета и ако надушат крах, толкова бързо ще ти духнат под опашката, че няма да разбереш какво точно е станало.
	— Крах на „Струан“? — Дънрос се изсмя саркастично. — Невъзможно е „Орлин“ или която и да е проклета банка да успее или да поиска да ни унищожи.
	— Може би Горнт гласи някаква сделка с тях.
	— Боже Господи… — Дънрос с голямо усилие овладя нервите си. — Направил ли го е или не го е направил?
	— Попитай го.
	— Ще го попитам. А междувременно, ако знаеш нещо, кажи ми го веднага!
	— Накъдето и да се обърнеш ще видиш врагове.
	— Това се отнася и за теб.
	— Да. Това значи ли, че можем да бъдем добри партньори или не значи? — Бартлет втренчи очи в Дънрос. След това погледът му попадна на един портрет в другия край на галерията. От стената Йан Дънрос бе вперил в него очи. Приликата бе поразителна, на втори план се виждаше част от тримачтов клипер.
	— Това… Господи, това трябва да е Дърк, Дърк Струан!
	Дънрос се извърна и погледна към портрета.
	— Да.
	Бартлет се приближи към картината и се загледа в нея. Сега, когато я гледаше отблизо виждаше, че капитанът не бе Дънрос, но въпреки това имаше някаква странна прилика.
	— Жак имаше право — каза той.
	— Не.
	— Прав е — обърна се и се вгледа в Дънрос, като че ли гледаше картина, която сравнява с другата. След известно време каза: — Очите и формата на брадичката. И присмехулният поглед, който казва „Трябва да имаш предвид, че мога да те смачкам, само да пожелая.“
	Дънрос се усмихна само с уста.
	— И сега ли?
	— Да.
	— Няма никакви проблеми със стари или нови кредити.
	— Мисля, че има.
	— „Виктория бенк“ е нашата банка — ние държим много от акциите й.
	— Колко?
	— Ако се наложи можем да намерим и други източници на кредити. Но от „Вик“ ще получим всичко, което поискаме. Те също имат достатъчно налични средства.
	— Твоят Ричард Куанг не е на същото мнение.
	Дънрос рязко извърна очи от портрета.
	— Защо?
	— Не ми каза, Йан. Всъщност не каза нищо, но Кейси познава добре банкерите и схвана това между думите му. Тя е убедена, че той мисли точно това. Имам чувството, че не е много очарована и от Хавъргил.
	След кратка пауза Дънрос каза:
	— Какво друго мисли тя?
	— Че може би е по-добре да сключим сделка с Горнт.
	— Това е ваш проблем.
	— Да, така е. А Тайпей? — попита Бартлет с желанието да поддържа напрежението в Дънрос.
	— Какво?
	— Още ли съм поканен?
	— Да, да разбира се. Това ми напомня, че с любезното разрешение на помощник-комисаря на полицията ще бъдеш под мое попечителство. Утре Армстронг ще бъде информиран за това. Ще трябва да подпишеш една хартийка за това, че се задължаваш да се върнеш заедно с мен.
	— Благодаря ти, че си уредил този въпрос. Кейси все още ли не е поканена?
	— Мисля, че сутринта се разбрахме.
	— Просто питам. А какво става със самолета ми?
	Дънрос се намръщи, излизайки от равновесие.
	— Мисля, че все още е задържан. Искаше да пътуваме с него до Тайпей ли?
	— Би било удобно, нали? Ще можем да пътуваме, когато пожелаем.
	— Ще видя какво мога да направя — Дънрос го наблюдаваше. — Значи предложението ви остава в сила до вторник?
	— Остава, точно както каза Кейси. До края на работния ден.
	— До вторник в полунощ — противопостави се Дънрос.
	— Винаги ли се пазариш, независимо от другия?
	— А ти не го ли правиш?
	— Добре, вторник в полунощ. Значи в първата минута на сряда всички задължения и добри отношения отпадат. — Бартлет искаше да поддържа натиска върху Дънрос, искаше да получи отговора още сега, а не във вторник, за да може да го използва срещу или съвместно с Горнт. — Онзи от „Блекс“, председателят, как се казваше?
	— Комитън Саутърби.
	— Да, Саутърби. Разговарях с него след вечерята. Каза ми, че изцяло стоят зад Горнт. Намекна, че и Горнт при желание може да получи много евродолари. — Бартлет отново забеляза, че е попаднал точно в целта. — Така че все още не знам как ще платиш на „Тода шипинг“ — каза той.
	Дънрос не отговори веднага. Все още правеше опити да се измъкне от този лабиринт. И всеки път се връщаше до началото — Гавалан, де Вил, Линбар Струан, Филип Чен, Аластър Струан, Дейвид Макструан или баща му Колин Дънрос. Шпионинът трябваше да е един от тях. Част от информацията Бартлет можеше да научи от банките, но не и корпоративните им загуби за тази година. Цифрата беше прекалено точна. Това бе шокиращото. Както и „… надутата печалба“.
	Той гледаше американеца и се чудеше с каква ли друга вътрешна информация разполага, усещайки как капанът се затваря и няма никакви възможности за маневриране. И все пак знаеше, че не трябва да отстъпва прекалено много, защото ще изгуби всичко.
	„Какво да правя?“
	Той погледна към портрета на Дърк Струан и видя изкривената полуусмивка и погледа, който му казваше: „Рискувай, момко, къде е куражът ти?“
	„Много добре.“
	— Не се притеснявай за „Струан“. Ако решиш да се съюзиш с нас, ще искам двугодишен договор — още двайсет милиона през следващата година — каза той, рискувайки всичко. — Искам седем при подписването на договора.
	Бартлет не показа радостта си.
	— Съгласен съм за двугодишния договор. А колкото до парите, Кейси предложи два милиона веднага, а след това по милион и половина на всяко първо число на месеца. Гавалан каза, че това е приемливо.
	— Не е. Искам седем веднага, а останалите разпределени по месеци.
	— Ако се съглася на този вариант, ще искам правата над новите ти кораби от „Тода“ като гаранция за тази година.
	— За какво, по дяволите, искаш гаранции? — отсече Дънрос. — Основната цел на сделката е да станем партньори. Партньори в едно колосално разрастване в цяла Азия.
	— Да. Но нашите седем милиона ще покрият септемврийските ти плащания на „Тода шипинг“ и ще те измъкнат от капана на „Орлин“, а ние не получаваме нищо в замяна.
	— Защо трябва да ти давам някаква концесия? Мога веднага да направя отстъпка за договора и да взема без затруднения аванс за осемнайсет от двайсетте милиона, които ще осигуриш.
	„Да, можеш — мислеше си Бартлет, — след като подпишем договора. Но дотогава не можеш да вземеш нищо.“
	— Ще се съглася да променим стойността на незабавното плащане, Йан. Но срещу какво? — той небрежно погледна към портрета, който висеше точно срещу него, но не го видя, защото всичките му сетива бяха насочени към Дънрос — разбираше, че влизат в близък бой. Правата над огромните товарни кораби от „Тода“ биха премахнали всички рискове за „Пар-Кон“, независимо от действията на Дънрос.
	— Не забравяй — добави той — че твоите двайсет и един процента от „Виктория бенк“ са вече заложени като гаранция за дълговете ти към тях, за което е подписано двустранно споразумение. Ако не успееш да платиш на „Тода“ или на „Орлин“, твоят стар приятел Хавъргил ще ти измъкне акциите. Поне аз бих го направил.
	Дънрос разбра, че е победен. Щом Бартлет знаеше точното количество на тайните им акции, на тайните акции на Чен, заедно с явните им акции, беше трудно да се предвиди какви други козове държеше в ръцете си американецът.
	— Добре — каза той. — Ще ти дам правата над корабите за три месеца, при условие че първо ми обещаеш, че това ще остане в тайна — само между нас двамата; второ, че договорите ще бъдат подписани в седемдневен срок, считано от днес; трето, че се съгласиш с начина на изплащането, който предложих. И последно, обещаваш, че няма да кажеш и дума за това преди аз да го обявя.
	— Кога искаш да го направиш?
	— Някъде между петък и понеделник.
	— Ще искам да го знам предварително.
	— Разбира се. Двайсет и четири часа.
	— Искам правата над корабите за шест месеца, а договорите в десетдневен срок.
	— Не.
	— Тогава няма да има сделка — каза Бартлет.
	— Чудесно! — отвърна моментално Дънрос. — В такъв случай да се върнем на тържеството. — Той се обърна и спокойно тръгна към стълбите.
	Бартлет бе стреснат от внезапния край на преговорите.
	— Чакай — каза той и сърцето му прескочи.
	Дънрос спря до перилата, обърна се с лице към него и се подпря небрежно с едната ръка на парапета.
	Бартлет мрачно го изгледа, опитвайки се да го прецени, а стомахът му се сви от притеснение. В очите му видя категоричност.
	— Добре, права до първи януари, което прави четири месеца, пълна тайна между теб, мен и Кейси; договорите, следващия вторник, за да имам време да извикам данъчните си експерти; начинът на изплащане ще бъде както ти предложи и ще бъде… в колко часа е утрешната ни среща?
	— Беше уговорена за десет. Може би да я преместим в единайсет?
	— Разбира се. Значи се разбрахме, ще бъде потвърден утре в единайсет.
	— Не. Не ти е необходимо повече време. На мен, може би, но не и на теб. — Отново лека усмивка. — Да или не?
	Бартлет се поколеба, а инстинктът му казваше „Съгласи се веднага, подай си ръката и сключи сделката, получаваш всичко, което искаше. Да, но Кейси?“
	— Тази сделка е на Кейси. Тя има правото да взема решения до двайсет милиона. Имаш ли нещо против да поприказваш с нея?
	— Сделка се сключва между тай-панове. Това е стар китайски обичай. Тя ли е тай-пан на „Пар-Кон“?
	— Не — каза с равен глас Бартлет. — Аз съм.
	— Добре. — Дънрос се върна при него и му подаде ръка, приканвайки го, играейки си с него, прочитайки мислите му.
	— Значи се разбрахме?
	Бартлет погледна ръката, после студените сини очи, а сърцето му силно биеше.
	— Разбрахме се… но искам тя да я сключи с теб.
	Дънрос отпусна ръката си.
	— Още веднъж питам кой е тай-пан на „Пар-Кон“?
	Бартлет го изгледа косо.
	— Обещанието си е обещание, Йан. Това значи много за нея, а аз й обещах, че до двайсет милиона всичко ще е в нейни ръце.
	Той видя, че Дънрос понечи да се обърне и каза твърдо:
	— Йан, ако се налага да избирам между сделката и Кейси, обещанието ми към Кейси, то това не е никакъв разговор. Никакъв. Ще го считам за… — той млъкна. И двамата рязко извърнаха глави, дочули лек, неволен шум на подслушвач, скрит в сенките на дъното на галерията, където имаше няколко канапета и високи кресла. Дънрос моментално се завъртя на петите си и тихо като котка се втурна в атака. Реакцията на Бартлет бе почти също толкова светкавична. Той също се завтече за подкрепление.
	Дънрос спря до зеленото кадифено канапе и въздъхна. Не беше никакъв подслушвач, а тринайсетгодишната му дъщеря Глена, която дълбоко спеше, свита на кълбо като млада кобилка и приличаше на ангел в изпомачканата си официална рокля и с перлената огърлица на майка си.
	Пулсът на Бартлет се успокои и той прошепна:
	— Господи, за момент… Ей, ама тя е страшно сладка!
	— Имаш ли деца?
	— Едно момче и две момичета. Брет е на шестнайсет, Джени — на четиринайсет, а Мери е на тринайсет. За съжаление не ги виждам много често. — Бартлет вече дишаше спокойно и тихо продължи: — живеят на Източния бряг. Май не се сещат много за мен. Майка им… ние… разведохме се преди седем години. Тя се омъжи повторно, но… — Бартлет сви рамене, а после погледна към детето. — Като кукла е! Ти си щастливец.
	Дънрос се наведе и нежно вдигна детето си. Тя почти не помръдна, само се сгуши доволно в него. Той погледна замислено към американеца. После рече:
	— Доведи Кейси тук след десет минути. Ще направя така както искаш — макар и да не го одобрявам — защото искаш да удържиш на обещанието си. — Той се отдалечи със сигурни стъпки и изчезна някъде в източното крило, където бе стаята на Глена.
	След кратка пауза Бартлет погледна към портрета на Дърк Струан. Усмивката му бе подигравателна.
	— Майната ти — промърмори той с чувството, че Дънрос го бе надхитрил по някакъв начин. — Ех, по дяволите! Твоето момче се справя много добре, старче!
	Тръгна към стълбите. Тогава забеляза един неосветен портрет в полускрита от погледа ниша. Спря. С маслени бои бе нарисуван стар едноок капитан на кораб, със сива брада, изгърбен нос и много отблъскващ вид. На лицето му имаше белег, на масата до него лежеше малък меч.
	Бартлет хлъцна, когато вида, че платното бе разсечено по двата диагонала и един къс нож бе забит в сърцето на мъжа, приковавайки платното в стената.


	Кейси гледаше втренчено ножа и опитваше да скрие шока си. Бе сама в галерията и чакаше притеснена. Отдолу долиташе танцова музика — ритъм енд блус. Лек порив на вятъра раздвижи пердетата и един кичур от косата й. Бръмна комар.
	— Това е Тайлър Брок.
	Кейси се сепна и се обърна кръгом. Дънрос я наблюдаваше.
	— О, не съм те чула да идваш — каза тя.
	— Извинявай, не исках да те стряскам.
	— Няма нищо.
	Тя отново се обърна към картината.
	— Питър Марлоу ни разказа за него.
	— Той знае много за Хонконг, но не всичко, а и част от информацията му не е съвсем точна. Дори е направо погрешна.
	След малко тя каза:
	— Това е… малко мелодраматично, нали? Да оставиш ножа по този начин?
	— Хег Струан го направи. Заповяда да го оставят така.
	— Защо?
	— Доставяше й удоволствие. Тя беше тай-пан.
	— Не, кажи ми сериозно, защо?
	— Говоря сериозно — Дънрос сви рамене. — Ненавиждаше баща си и искаше никой от нас за не забравя това наследство.
	Кейси се намръщи, а после посочи един портрет, който висеше на отсрещната стена.
	— Това тя ли е?
	— Да. Нарисувана е веднага след сватбата й.
	Момичето на портрета бе слабо, около 17-годишно, със светлосини очи и руса коса. Бе облечена с къса бална рокля — тесен кръст и напъпили гърди — с богато инкрустирана зелена огърлица около шията.
	Те стояха и гледаха известно време картината. Върху малката месингова плочка в долната част на пищната, позлатена рамка не бе изписано никакво име — само годините 1825–1917. Кейси каза:
	— Обикновено лице, хубаво, но обикновено. С изключение на устните, които са тънки, присвити в неодобрение и издаващи упорит характер. Художникът е пресъздал чрез тях цялата й сила. Рисувана е от Куанс, нали?
	— Не. Не знаем кой я е нарисувал. Предполага се, че това е бил любимият й портрет. В апартамента ми на последния етаж на „Струан“ има неин портрет, нарисуван от Куанс горе-долу по същото време. Много е различен и същевременно много подобен на този.
	— Правили ли са и портрети в по-напреднала възраст?
	— Три. Унищожила ги е и трите още в момента, в който са били завършени.
	— А има ли някакви нейни снимки?
	— Доколкото ми е известно няма. Тя ненавиждаше фотоапаратите, дори не искаше в къщата да има фотоапарат — Дънрос се засмя и тя забеляза умората му. — Веднъж, малко преди Първата световна война, един репортер от _„Чайна гардиън“_ я засне. След по-малко от час тя изпрати в сградата на вестника въоръжен екипаж от един от нашите търговски кораби като им заповяда да я подпалят, ако не получат негатива и всички копия и ако главният редактор не обещае, че ще „прекрати и ще се откаже от опитите да я тормози“. И той обеща.
	— Сигурна съм, че човек не може да се отърве безнаказано, след като направи такова нещо, нали?
	— Не, не може, освен ако е тай-пан на „Ноубъл хаус“. И освен това всички знаеха, че Хег Струан не искаше да я снимат, а това нагло младо копеле бе нарушило правилата. Тя беше като китайците. Вярваше, че всеки път, когато те снимат отнемат част от душата ти.
	Кейси се вгледа в огърлицата.
	— Това нефрит ли е? — попита тя.
	— Смарагди.
	— Сигурно е струвало цяло състояние.
	— Дърк Струан й завещал тази огърлица, като казал, че тя никога не бива да бъде изнасяна от Азия. Трябва да принадлежи на съпругата на всеки тай-пан на „Ноубъл хаус“, като неотменно наследство, което да бъде предавано от съпруга на съпруга. — Той се усмихна особено. — Хег Струан носи огърлицата до края на живота си и заповяда като умре да я изгорят заедно с тялото й.
	— Господи! И така ли стана?
	— Да.
	— Колко жалко!
	Дънрос погледна отново към портрета.
	— Не — каза той с променен глас. — Тя властва над „Струан“, над „Ноубъл хаус“ на Азия, в продължение на почти седемдесет и пет години. Тя беше _тай-панът_, истинският тай-пан, въпреки че други носеха титлата. Хег Струан водеше битките с врагове и бедствия, тя остана вярна на завещанието на Дърк, смаза Брокс и направи всичко каквото бе необходимо. Така че какво е една красива дрънкулка, която вероятно не е струвала нищо? Вероятно е била открадната от съкровищницата на някой мандарин, който пък я е откраднал от някой друг, чийто селяни са платили с много пот.
	Кейси го наблюдаваше, загледан в портрета, почти преминал в друго измерение.
	— Дано успея и аз да се справя така както тя го е правела — измърмори разсеяно той и на Кейси й се стори, че го казва на _нея_, на момичето от картината.
	Погледът й се плъзна над Дънрос към портрета на Дърк Струан и отново й направи впечатление изумителната прилика. Във всичките десет портрета — девет мъже и една жена — имаше някаква много силна фамилна прилика. Под портрета на всеки тай-пан имаше малка месингова плочка, на която бе изписано името му и годините на раждането и смъртта му: Дърк Дънрос, четвърти тай-пан 1852–1894, изчезнал в Индийския океан заедно с целия екипаж на _„Сънсет Клауд“_… Сър Локлин Струан, трети тай-пан 1841–1915… Аластър Струан, девети тай-пан 1900… Дърк Струан, 1798–1841… Рос Лечи Струан, седми тай-пан 1887–1915, Командир на Кралския шотландски батальон, загинал при изпълнение на дълга си при Ипра…
	— Толкова много история — тя прецени, че е време да прекъсне мислите му.
	— Да, така е — каза той, отправил вече поглед към нея.
	— Ти си десетият тай-пан, така ли?
	— Да.
	— Имаш ли вече портрет?
	— Не.
	— Ще трябва да си направиш, нали?
	— Да, да, когато му дойде времето. Няма защо да бързам.
	— Как се става тай-пан, Йан?
	— Трябва да бъдеш избран от предишния тай-пан. Само той може да го реши.
	— Избрал ли си си вече наследник?
	— Не — каза той, но Кейси си помисли, че го е направил. „Защо да ми казва — каза си тя. — И защо му задаваш толкова много въпроси?“
	Тя отмести погледа си от него. Малък портрет привлече вниманието й.
	— Кой е този? — попита тя развълнувана. Мъжът бе несъразмерен, джудже с гърбица, очите, му гледаха с любопитство, а усмивката му бе саркастична. — И той ли е бил тай-пан?
	— Не. Това е Страйд Орлов, главният капитан по времето на Дърк. След като _тай-панът_ бил убит и мястото му заел Кълъм, Страйд Орлов станал главнокомандващ на нашия флот от клипери. Според легендата е бил голям моряк.
	След кратка пауза тя каза:
	— Извинявай, но в него има нещо, от което ме побиват тръпки. — В колана на Орлов бяха затъкнати пистолети, а на фона бе нарисуван клипер. — Страховито лице.
	— Видът му е действал по този начин на всички, с изключение на _тай-пана_ и Хег Струан. Предполага се, че дори Кълъм го е ненавиждал. — Дънрос се обърна, изгледа я внимателно и тя почувства проучващия му поглед, от който по тялото й премина топла вълна и в същото време я разтревожи.
	— Защо _тя_ го е харесвала? — попита тя.
	— Разказват, че веднага след големия тайфун, когато всички в Хонконг са поправили щетите, включително и Кълъм, дяволът Тайлър започнал да превзема „Ноубъл хаус“. Той издавал заповеди, поел контрол, отнасял се към Кълъм и Тес като към деца… изпратил Тес на борда на своя кораб _„Уайт Уич“_ и казал на Кълъм, че ако не се качи на кораба до залез-слънце лошо му се пише. А колкото до Тайлър, то според него „Ноубъл хаус“ се казвала вече Брок-Струан и _тай-панът_ бил той! Така или иначе — никой не знае защо и как Кълъм добил кураж, Господи, та той бил едва на двайсет, а Тес още не била навършила шестнайсет — но Кълъм заповядал на Орлов да отиде на _„Уайт Уич“_ и да _донесе_ съпругата му на брега. Орлов отишъл сам, веднага, а Тайлър бил все още на брега. Орлов я върнал, оставяйки след себе си един убит и още десетина със счупени глави или крайници. — Дънрос я гледаше и тя разпозна същата полуподигравателна, полужестока, полудяволска усмивка, която бе и на лицето на _тай-пана_. — И от този момент Тес, бъдещата Хег Струан, била влюбена в него, поне така разказват. Орлов служил вярно на нашия флот до момента, в който изчезнал. Бил е прекрасен човек и голям моряк, въпреки грозната си външност.
	— Изчезнал ли? Потънал в морето?
	— Не. Хег Струан казала, че един ден слязъл на брега в Сингапур и не се върнал. Много често заплашвал, че ще напусне и ще се върне у дома, в Норвегия. Така че може би го е направил. А може и да са го наръгали с нож. Кой знае, Азия е жестоко място, въпреки че Хег Струан се кълнеше, че няма мъж, който да е в състояние да убие Страйд Орлов и че сигурно е жена. А може и Тайлър да му е устроил засада. Кой знае?
	Погледът й се върна към образа на Тайлър Брок. Тя бе хипнотизирана от това лице и от асоциациите, които предизвикваше у нея ножът.
	— Защо е направила това с образа на баща си?
	— Някой ден ще ти разкажа, но не сега. Само ще ти кажа, че е забила ножа в стената с бухалката за крикет на дядо ми и проклела пред Господа и Дявола онзи, който се осмели да извади _нейния_ нож от _нейната_ стена. — Той се усмихна на Кейси и тя отново забеляза невероятната му умора. Зарадва се, защото чувстваше как умората отпускаше и нея, а не искаше да допуска никакви грешки, не и сега. Той протегна ръка.
	— Трябва да си стиснем ръцете, за да сключим една сделка.
	— Не — каза спокойно Кейси, доволна, че най-после започват. — Съжалявам, но трябва да го отложим.
	Усмивката му се изпари.
	— Какво?
	— Да. Линк ми каза за промените, които искаш. Това е двугодишна сделка, което надхвърля моите пълномощия и затова не мога да преговарям.
	— О?
	— Да. — Тя продължи със същия равен, но приятен тон. — Съжалявам, моят лимит е двайсет милиона, затова ще трябва да се разберете с Линк. Той чака на бара.
	В момента, в който проумя думите й лицето му за миг се озари — „от облекчение“ помисли тя — а след това отново стана спокойно.
	— Сега там ли е? — попита меко той, без да сваля очи от нея.
	— Да — почувства как през тялото й премина топла вълна, бузите й пламнаха и се питаше дали се е изчервила.
	— Значи не можем да си стиснем ръцете — ти и аз. Трябва да го направим с Линк Бартлет, така ли?
	С усилие задържа погледа си върху него.
	— Сделките трябва да се сключват между тай-панове.
	— Това и в Америка ли е основно правило? — гласът му бе мек и нежен.
	— Да.
	— Това твоя идея ли беше или негова?
	— Има ли значение?
	— Много голямо.
	— Ако кажа, че е на Линк това ще накърни достойнството му, а ако кажа, че е моя, пак ще го накърня, макар и по друг начин.
	Дънрос леко поклати глава и се усмихна. Топлината на усмивката му я сгря още повече. И въпреки, че напълно се владееше, почувства въздействието на неподправената му мъжественост.
	— Всички много държим на достойнството си, по един или друг начин, нали?
	Тя не отговори, а само погледна встрани, печелейки малко време за размисъл. Очите й попаднаха на портрета на момичето. „Как е възможно такова красиво момиче да стане известно като Хег*?“, запита се тя. „Сигурно е ужасно да виждаш как лицето и тялото ти остаряват, когато духът ти е млад и си все още силен и твърд. Толкова е нечестно спрямо една жена. Дали някой ден и мен няма да ме нарекат Хег Чолок? Или «онази дърта лесбийка Чолок», ако остана сама, неомъжена, в света на бизнеса, в мъжкия свят, бореща се за същото, за което се борят и те — самодоказване, пари и власт — ненавиждана за това, че съм като тях и дори по-добра от тях? Не ми пука, стига да победим — Линк и аз. Така че изиграй ролята, която си избра тази вечер — каза си тя — и бъди благодарна на французойката за съвета, който ти даде.“ Баща й много пъти й бе повтарял: „Помни, детето ми, помни, че съветът, добрият съвет, идва от най-неочаквани хора и в най-неочаквани моменти.“
	[* Вещица (англ.). — Б.пр.]
	„Да — помисли си радостно Кейси, — но ако докрай бях следвала съветите на Сюзан за това как трябва да действа една жена в този мъжки свят, Йан, може би нямаше да изрече тази формула за достойнството! Но не се заблуждавай, Йан Дънрос. Тази сделка е _моята_ сделка и за нея аз съм тай-пан на «Пар-Кон».“
	Кейси бе обзета от странно вълнение при тази мисъл. Никога досега не бе давала определение на положението си в „Пар-Кон“. „Да — помисли си с голямо задоволство, — точно това съм аз.“
	Тя погледна критично към момичето от портрета и забеляза, че много бе сбъркала и че момичето бе всъщност много необикновено. Не е ли била тя още тогава нероденият _тай-пан_?
	— Много си великодушна — прекъсна мислите й Дънрос.
	— Не — отвърна тя веднага, подготвена. Погледна го и си помисли „Ако искаш да знаеш истината, тай-пан, никога не съм великодушна. Сега съм въздържана, мила и нежна, само защото това те кара да се чувстваш господар на положението.“ Но тя не му каза нито дума от всичко това. Само сведе очи и промърмори с премерена мекота: — Великодушният си ти.
	Той хвана ръката й, наведе се и я целуна със старомодна галантност.
	Тя се изненада и направи опит да го прикрие. Случваше й се за първи път. Въпреки твърдостта си бе трогната.
	— Сирануш — каза той с насмешлива сериозност, — ако някой ден имаш нужда от защитник, повикай ме. — След това изведнъж се захили. — Сигурно ще забъркам голяма каша, но това няма значение.
	Тя се разсмя и цялото й напрежение изчезна. Харесваше го. Много.
	— Дадено.
	Той небрежно обви ръка около кръста й и нежно я поведе към стълбите. Усещането от допира бе много приятно. „Но това не е детска игра. Бъди предпазлива“ — помисли си тя.


>	17

#	23:58 часа

	Чу се нисък на спирачки и Ролс-Ройсът на Филип Чен се закова на алеята пред къщата му. Задната врата се отвори и той слезе почервенял от гняв, а след него нервно се измъкна и Дайан. Нощта бе тъмна, а далеч долу се блещукаха светлините на големия град и хълмовете около него.
	— Залости портата, а след това и ти влизай вътре — изръмжа той на също толкова нервния шофьор и с бързи крачки се отправи към вратата.
	— Побързай, Дайан — каза той с раздразнение докато пъхаше ключа в ключалката.
	— Филип, какво по дяволите ти става? Защо не ми кажеш? Защо…
	— Млъквай! — изкрещя озъбено и тя шокирана замръзна на мястото си. — Просто млъкни и нрави каквото ти казвам! — той рязко отвори вратата. — Извикай прислугата!
	— Но Филип…
	— _А Сун! А Так!_
	Двете разрошени, сънени _ама_ излязоха на бегом от кухнята и го изгледаха глупаво, уплашени от страшния му гняв.
	— Да, господарю? Да, господарке? — казаха те в хор на кантонезки. — Какво, за Бога, е стана…
	— Дръжте си езиците зад зъбите! — изрева Филип Чен. Вече и вратът му беше зачервен, а лицето му още повече. — Влизайте в тази стая и стойте там докато не ви кажа да излезете! — той отвори вратата. Това бе трапезарията, чиито прозорци гледаха на север към пътя. — Всички ще останете там докато не ви кажа да излезете и ако някой мръдне или погледне през прозорците, преди да съм се върнал ще… ще наредя да му завържат тежести на краката и да го хвърлят в морето!
	Двете _ама_ започнаха да нареждат плачливо, но всички припряно се подчиниха на заповедите му и той затръшна вратата след тях.
	— Престанете веднага! — изкрещя Дайан Чен на двете _ама_, а след това силно ощипа едната по бузата. Това сложи край на стенанията на възрастната жена и тя изпъшка, а очите й зашариха из стаята.
	— Какво им става на всички? Какво му става на господаря? Ох, ох, ох, гневът му стига чак до небесата… ох, ох, ох…
	— Млъкни, А Так! — Дайан започна да си вее, кипяща и извън себе си от ярост. „О, богове, какво му е влязло в главата? Няма ли ми доверие, на мен, единствената му вярна съпруга и любовта на неговия живот? През целия си живот съм… И да си тръгнем така внезапно от приема на тай-пана, когато всичко вървеше толкова добре за нас, за които говори цял Хонконг. И всички се възхищаваха на скъпия ми Кевин, умилкваха му се, защото знаеха, че със сигурност той е новият наследник на «Хаус ъф Чен», тъй като всички са единодушни, че Джон Чен не може да не е умрял от шока при отрязването на ухото му. Всеки би умрял! За себе си поне съм сигурна!“
	Тя потрепери, когато отново си представи как отрязват ухото й и как я отвличат, като в съня й днес. Бе се събудила обляна в студена пот от следобедната си дрямка.
	— _Айейа!_ — измърмори, без да се обръща към никого — да не би да е полудял?
	— Да, господарке — каза уверено шофьорът й. — Мисля, че е полудял. Това е в резултат на отвличането. Никога не съм виждал господаря в такова състояние, през всичките годи…
	— Кой те пита? — изкрещя Дайан. — Всъщност вината е изцяло твоя! Ако беше докарал бедния ми Джон у дома, вместо да го оставяш в ръцете на гадните му курви, това никога нямаше да се случи!
	Двете _ама_ отново започнаха да скимтят по адрес на нейната ярост и тя на мига насочи злобата си към тях като добави:
	— А колкото до вас двете, като си помисля, така си вършите работата в тази къща, че човек може да получи диария. Попитахте ли ме дали нямам нужда от масаж или от аспирин? Или от чай? Или от една студена хавлиена кърпа?
	— Господарке — каза едната от тях предразполагащо и посочи с надежда към лакирания бюфет, — не мога да ви направя чай, но бихте ли искала да ви сипя малко коняк?
	— Какво? А, с удоволствие. Да, да, А Так.
	Старата жена моментално се завтече към бюфета и го отвори. Извади отвътре бутилка коняк от онзи, който обичаше господарката й и наля в една чаша.
	— Горката господарка, да изтърпи този гняв! Ужасно! Какво го е прихванало и защо ни забранява да гледаме през прозореца?
	„Защото не иска да го видите как изравя тайния си сейф в градината, крадливи гнусни същества — мислеше си Дайан. — Не иска да го видя дори и аз.“ Тя се усмихна мрачно на себе си и отпи от прекрасния мек алкохол, успокоена от мисълта, че знаеше къде е заровена стоманената кутия. Бе постъпила съвсем правилно като го бе наблюдавала тайно как я заравя. За да е осигурена в случай, че, не дай Боже, Господ го прибереше от този свят, преди да е успял да й каже къде е тайното скривалище. През онази нощ по време на японската окупация, когато той предвидливо бе събрал всичките им ценни вещи и ги бе скрил, бе неин дълг да не спази обещанието си да не го гледа. Тя не знаеше какво има сега в кутията. Не я интересуваше. Бе отваряна и затваряна много пъти и, според него, винаги съвсем тайно. Не я интересуваше, след като знаеше къде е съпругът й, къде са всичките му депозитни кутии и къде са ключовете от тях, за всеки случай.
	„В края на краищата — каза си уверено тя, — ако той умре, без мен «Хаус ъф Чен» ще се разпадне.“
	— Престани да се вайкаш, А Сун! — Тя стана и дръпна дългите завеси. Навън нощта бе тъмна и не можа да види нищо в градината. Виждаше само алеята, стоманената порта и пътя зад нея.
	— Още коняк, господарке? — попита старата _ама_.
	— Благодаря, стара мазничке — отвърна тя с добро чувство и усети как топлината на алкохола пропъжда гнева й. — А след това може да ми направиш един масаж на врата. Боли ме главата. Вие двамата седнете, затваряйте си устите и да не сте шукнали докато се върне господарят!


	Филип Чен вървеше с бързи крачки по градинската пътека. В едната си ръка държеше електрическо фенерче, а в другата лопата. Пътеката криволичеше надолу през добре поддържаната градина, която преминаваше в малка горичка от дървета и храсти. Спря за момент, ориентира се и намери мястото, което търсеше. Поколеба се и погледна назад, въпреки че знаеше, че вече е съвсем скрит от къщата. След като се увери, че не може да бъде видян, включи фенерчето. Лъчът зашари из шубрака и спря до ствола на едно дърво. Мястото като че ли не бе пипано. Той внимателно отмахна шумата и щом видя, че почвата под нея е разравяна цинично изпсува.
	— Ах, тази свиня… собственият ми син! — Овладя се и с усилие започна да копае. Почвата бе мека.
	Откакто си тръгнаха от тържеството, той се опитваше да си спомни кога точно изрови кутията за последен път. Вече беше сигурен, че е през пролетта, когато му потрябваха нотариалните актове на няколкото порутени къщи в Уанчай, които бе продал на Доналд Макбрайд на петдесет пъти по-висока цена.
	— Къде беше Джон тогава? — промърмори той. — Беше ли в къщата?
	Докато копаеше се опита да си спомни, но не успя. Бе сигурен, че никога не е изравял кутията, когато е имало опасност да го види някой или когато в къщата е имало чужди хора и че винаги го бе правил много предпазливо. „Но Джон? И през ум не ми е минавало… Джон сигурно ме е проследил по някакъв начин.“ Лопатата удари в метала. Той внимателно изчисти пръстта, махна плата, с който бе покрита кутията и отключи тежката ключалка. Пантите на капака бяха добре смазани. С треперещи ръце освети съдържанието. Всичките му документи, нотариални актове и годишни баланси бяха подредени и изглеждаха непокътнати, но знаеше, че всички са били извадени и прочетени, а след това преписани, заснети или запомнени. Част от информацията, която бе в депозитната кутия на сина му можеше да дойде само оттук. Всичките кутии за бижута, големи и малки, бяха на мястото си. Той посегна нервно, взе онази, която го интересуваше и я отвори. Половинката от монета бе изчезнала, както и документът, обясняващ всичко за нея.
	Сълзи на ярост се стекоха по бузите му. Усети ударите на сърцето си, мириса на пръстта и бе сигурен, че ако синът му бе там, щеше да го удуши със собствените си ръце.
	— Ах, синко, синко… бъди проклет пред всички богове!
	Коленете му се подкосиха. Залитайки той седна на един камък и се опита да събере мислите си. В ушите му звучаха думите, които баща му бе изрекъл на смъртния си одър: „Пази тази монета, синко, защото тя е нашият ключ към оцеляването и нашата власт над «Ноубъл хаус».“
	Това бе през 1937-а и чак тогава научи най-големите тайни на „Хаус ъф Чен“: че той, ставайки компрадор на „Ноубъл хаус“, става и висшия водач в Хонконг на „Хънг Мън“ — огромната, тайна организация на триади в Китай, която под ръководството на Сън Ят-сен, се бе превърнала в „14К“, първоначално основана, с цел да ръководи китайското въстание срещу ненавистните сюзерени Манчу; че компрадорът е основната, законна връзка между китайската йерархия на острова и наследниците на „14К“ на континента; че благодарение на Чен-це Джин Арн, известен като Джин-куа, легендарния главен търговец, държал монопола върху цялата външна търговия на императора, „Хаус ъф Чен“ е свързана за вечни времена с „Ноубъл хаус“ чрез собственост и кръвна връзка.
	„Слушай внимателно, синко — бе прошепнал умиращият мъж — тай-панът, прадядо Дърк Струан, е бил творение на Джин-куа, също както и «Ноубъл хаус». Джин-куа я е отгледал, създал е нея и Дърк Струан. Тай-панът е имал две държанки. Първата била Кай-сунг, една от дъщерите на Джин-куа от петата му жена. Гордън Чен, моят баща и твоят дядо, е бил техен син. Втората държанка на тай-пана била Т’Чънг Джин Мей-мей, негова любовница в продължение на шест години, за която тайно се оженил малко преди големият тайфун да убие и двамата. Тогава тя била на двайсет и три, блестяща, любима внучка на Джин-куа, пробутана на тай-пана, когато била на седемнайсет, за да го научи на разни неща, без той да знае, че го учат. От тях се родили Дънкън и Кейт, които приели името _Т’Чънг_ и били отгледани в дома на баща ми. Баща ми омъжил Кейт за един шанхаец, китайски търговец, на име Питър Гавалан — Ендрю Гавалан е също твой братовчед, въпреки че не го знае… Трябва да ти разкажа толкова много истории, а имам толкова малко време. Няма значение, всички родословни дървета са в семейния сейф. Те са толкова много. Всички са ни роднини — У, Куанг, Сунг, Куок, Нгъ — всички стари фамилии. Използвай предпазливо това, което знаеш. Ето ключът от сейфа.
	И още една тайна, синко Филип. Ние сме потомци на втората жена на баща ми. Татко се оженил за нея, когато бил на петдесет и три, а тя на шестнайсет. Тя е дъщерята на Джон Юан, незаконен син на големия американски търговец Джиф Купър от евроазиатката Изоубъл Яу. Изоубъл Яу е държаната в дълбока тайна дъщеря на Роб Струан, доведения брат на тай-пана и съосновател на «Ноубъл хаус». Така че в жилите ни има кръв и от двата рода Струан. Аластър Струан е твой братовчед, както и Колин Дънрос. Макструан не са ни роднини. Тяхната история е написана в дневника на дядо. Синко, варварите от Англия и Шотландия, идвали в Китай, но никога не се женели за онези, които са обожавали и в повечето случаи са ги изоставяли, за да се върнат на сивия остров на мъглите, дъждовете и облаците. Господи, как мразя английския климат и как ненавиждам миналото!
	Да, Филип, ние сме евроазиатци, както и да го погледнеш. Така и не успях да се примиря с това. То е нашето проклятие и нашият кръст, но зависи от всички нас да го превърнем в щастие. Предавам ти «Хаус ъф Чен» богата и силна както е искал Джин-куа. Предай я и ти такава на твоя син и се погрижи и той да направи същото за неговия. В известен смисъл Джин-куа ни е дал живот. Завещал ни е богатство, тайни, приемственост и власт. И ни е дал една от монетите. Вземи, Филип, прочети за монетата.“
	Старият свитък бе изписан с изящни калиграфски букви:
C>
	На този осми ден от шестия месец на година 1841, по календара на варварите, аз, Чен-це Джин Арн от Кантон, главен търговец на {s}кохонга{/s}, дадох днес на Зеленоокия Дявол, тай-пан на „Ноубъл хаус“ и главен пират на всички чуждестранни дяволи, които обявиха война на Царството Небесно и откраднаха нашия остров Хонконг, четири милиона рупии в сребро… или един милион лири стерлинги техни пари и по този начин го спасих от Едноокия, неговият най-голям враг и съперник, който щеше да го погълне. В замяна на това тай-панът ни дава специални търговски, привилегии за период от двайсет години, обещава, че за вечни времена компрадор на „Ноубъл хаус“ ще бъде човек от „Хаус ъф Чен“ и се заклева, че той или неговите приемници ще зачетат всички дългове и дълговете на монетите. Те са четири. Всяка от тях е счупена на две половинки. Дал съм на тай-пана четири половинки. Той се закле, че когато някоя от другите половинки бъде дадена на него или на някой от следващите тай-панове, ще бъде изпълнено желанието на онзи, който я е донесъл, независимо какво е то… {s}независимо дали е в рамките на техния закон, или на нашия, или извън тях{/s}.
	Една от тези половинки остава в мен; една давам на У Фанг Чой, моя братовчед; една ще бъде дадена на внук ми Гордън Чен; а последната запазвам в тайна. Ти, който четеш това, помни, че не бива да използваш тази монета с лека ръка, защото тай-панът на „Ноубъл хаус“ е длъжен да даде каквото пожелаеш, {s}но само веднъж{/s}. И не забравяй, че макар Зеленоокият Дявол да удържи на обещанието си, както и онези след него, той все пак е бясно варварско куче, коварен като мръсен Манчу, защото {s}ние{/s} сме го обучавали — опасен като гнездо на пепелянки.
C$
	Филип Чен неволно потръпна, спомняйки си жестокостта, която бе винаги готова да изригне в Йан Дънрос. „Истински потомък на Зеленоокия Дявол помисли си той. — Да, и той и баща му.“
	„Проклет да е Джон! Какъв дявол се е вселил в него? Какво ли са замислили с Линк Бартлет? Дали монетата сега е в Бартлет? Или е още в Джон и сега е може би в ръцете на похитителите.“
	Докато умореният му мозък прехвърляше всички възможности пръстите му провериха кутията с бижутата. Една по една. Всичко е на мястото си. Той остави най-голямата за накрая. Буца заседна на гърлото му докато я отваряше, но огърлицата бе все още там. Въздъхна с огромно облекчение. Красотата на смарагдите му достави много голямо удоволствие, разсея малко страховете му. „Колко глупава е била Хег Струан като е заповядала това да бъде изгорено заедно с тялото й. Каква дяволски ужасна загуба щеше да бъде! И колко умно е постъпил татко като е пресрещнал ковчега, преди да бъде изгорен и я е свалил.“
	Той неохотно остави огърлицата и затвори сейфа. „Какво да направя за монетата? За малко да я използвам, когато тай-панът отне дяловете ни и по-голямата част от властта. Да. Но тогава реших да му дам време да се самодокаже и това е вече третата година оттогава, а още нищо не е доказал. И въпреки че американската сделка изглежда превъзходна, тя още не е подписана. А сега и монетата я няма.“
	Обезумял, той изстена гласно. Гърбът го болеше, главата също. Долу се виждаше големият град, корабите пуснали котва на Глесинг Пойнт и други, които отпътуваха нанякъде. Каулуун бе също толкова блестящ и той видя как един самолет излита от Кай Так, друг се приближава за кацане, а трети вие в небето и светлините му примигваха.
	„Какво да правя? — запита се той изтощен. — Дали монетата е в Бартлет? Или е в Джон? Или е в Бившите вълци?
	Попаднала в погрешни ръце, тя може да унищожи всички ни.“


	— Разбира се, Джейсън. Дънрос би могъл да го направи, да нареди да развалят спирачките ми! — каза Горнт.
	— О, хайде, за Бога! По време на парти с двеста души наоколо? Йан не е толкова глупав.
	Този разговор ставаше в дома на Джейсън Плъм, на най-горния етаж на сградата Хепи вели. Нощният въздух беше прохладен, независимо, че влажността отново се бе покачила. Плъм се изправи, изхвърли фаса си и запали нова цигара. Той беше тай-пан на третата по големина търговска фирма в Хонконг, по-висок от Горнт, в края на петдесетте, със слабо лице и елегантно облечен.
	— Дори Йан, проклетият му Дънрос не би бил толкова дързък.
	— Грешиш. Шотландското лукавство е в кръвта му, той е животно с непредвидими действия. Мисля, че е негова работа.
	Плъм се замисли.
	— Какво каза на полицията?
	— Казах им само, че са ми отказали спирачките. Нямаше нужда да въвличам тези лекета, поне засега не. Само че спирачките на Ролс-Ройс не се развалят от само себе си. Добре, няма значение. Утре ще накарам Том Никлин да ми отговори на въпроса, ако изобщо има отговор. След това полицията ще има достатъчно време да се занимае със случая.
	— Съгласен съм — Плъм се усмихна многозначително. — Няма нужда полицията да ни знае мръсното бельо, колкото да е странно, нали?
	— Не.
	И двамата се засмяха.
	— Имал си късмет. Да ти откажат спирачките по нанадолнище! Сигурно е било доста неприятно.
	— Да, Джейсън, докато преодолея началния шок. — Горнт поразду истината.
	Вечеряха на терасата с изглед към хиподрума, ситито и морето. Бяха само двамата — съпругата на Плъм бе в Англия, а децата му, вече големи, не живееха в Хонконг. Сега пушеха, седнали в огромни кресла в кабинета на Плъм. Стаята беше уютна, обзаведена луксозно и с вкус, както и останалата част от десетстайното жилище. Всички стени на кабинета бяха в библиотеки с книги до тавана.
	— В заключение — каза Горнт — ако някой може да установи, дали спирачките са били пипани това е Том Никлин и никой друг.
	— Да — Плъм пиеше леденостудено Перие, — ще навиваш ли отново младия Никлин за Макао?
	— Аз? Шегуваш ли се!
	— Не, не се шегувам — отговори Плъм с добре изработен подигравателен смях. — Не гръмна ли двигателят на Дънрос по време на състезание преди три години? Само дето не го уби!
	— Със състезателните коли постоянно се случват такива неща.
	— Да, но невинаги с помощта на съперника — усмихна се Плъм.
	Горнт също се усмихна, но вътрешно не му бе до смях.
	— Наистина ли го мислиш?
	— Нищо, приятелю. Само клюки. — Домакинът се наведе и наля още уиски на Горнт. — Говори се, че срещу незначителен подкуп един от китайските механици е поставил… поставил както се казва малък гаечен ключ в двигателя.
	— Съмнявам се, че е имало такова нещо.
	— Аз се съмнявам, че е могло да се докаже. Така или иначе, доста неприятно. Има хора, които за нищожно възнаграждение, биха направили всичко.
	— Да. За щастие ние не играем на дребно.
	— Това е и моята идея, скъпи приятелю. — Плъм изтърси пепелта от цигарата си. — Сега, кажи какъв ти е планът?
	— Много прост, в случай, че Бартлет не подпише следващите десет дни сделка със „Струан“. Тогава можем да оскубем „Ноубъл хаус“ като застреляна патица.
	— Много хора са опитвали, а „Струан“ още е „Ноубъл хаус“.
	— Да. Но в момента са уязвими.
	— Как?
	— Плащанията на „Тода шипинг“ и задълженията към „Орлин“.
	— Не е истина. Кредитите на „Струан“ са отлични — разбира се удължени, но не повече отколкото на другите. Само ще отложат отпускането на нов кредит. Или Йан ще отиде при Ричард Куанг — или „Блекс“.
	— Да кажем „Блекс“ не помогне — те няма да го направят — и да кажем, че Ричард Куанг е неутрализиран. Тогава остава „Виктория“.
	— Тогава Дънрос ще поиска още кредит от банката и ние ще трябва да му дадем. Пол Хавъргил ще го постави на гласуване пред борда на директорите. Всички знаем, че не можем да се преборим с блока на „Струан“ и ще гласуваме „за“, преструвайки се на щастливи, че можем да услужим, както обикновено го правим.
	— Не този път. Този път с радост мога да съобщя, че Ричард Куанг ще гласува против „Струан“. Това ще ограничи борда на директорите и искането за кредит ще се отложи — той няма да може да направи плащанията си и загива.
	— За Бога, Ричард Куанг не е в директорския съвет! Да не си се побъркал?
	Горнт дръпна от цигарата си.
	— Не, ти си забравил моята игра. Така нареченото Състезание. Започна преди два дни.
	— Срещу Ричард?
	— Да.
	— Горкият стар Ричард!
	— Да. Той ни е решаващият глас. И Дънрос не очаква атака от него.
	Плъм учудено го погледна.
	— Ричард и Дънрос са големи приятели.
	— Но Ричард е в беда. Започна натиска върху „Хо-Пак“. Ще направи всичко, за да се спаси.
	— Колко от акциите на „Хо-Пак“ разпродаде под костуема цена?
	— Много.
	— Сигурен ли си, че Ричард няма резерви да отбие атаката, че няма резервни фондове?
	— Ако има, винаги можем да претърпим неуспех, аз и ти.
	— Да, ние можем. — Джейсън Плъм гледаше виещия се на спирала пушек от цигарата си, — но това, че Дънрос няма да може да посрещне плащанията си, не значи, че е свършен.
	— Съгласен съм. Но след „нещастието“ с „Хо-Пак“ новината, че „Струан“ е имала неустойка ще докара акциите му до мъртва точка. Пазарът ще се изнерви, ще са налице признаци за надвиснал спад, който ние ще подклаждаме, като продаваме акциите му под реалната им стойност. Няма назначен съвет на борда в следващите две седмици, освен ако Пол Хавъргил свика извънреден. Но няма да го направи. Той си иска обратно пакета акции, повече от всичко на света. Така, че всичко е премислено предварително. Хавъргил ще определи правилата за спасяване на Ричард Куанг и гласуването ще бъде едно от основните правила. Бордът ще остави за няколко дни Йан да се изнерви и тогава ще предложи продължение на кредита и връщането на доверието в „Струан“ срещу процент от неговите акции — като залог за кредита.
	— Дънрос никога няма да се съгласи — нито той, нито Филип Чен или Цу-ян.
	— Или това или „Струан“ фалира — при положение, че ти твърдо държиш на това условие, а ти имаш контрола при гласуването. Щом вземем контролния пакет акции от него… ако ти контролираш съвета и съответно „Виктория“, той е ликвидиран.
	— Да. Но представи си, че той получи кредит от друго място?
	— Тогава, Джейсън, той само ще бъде лошо изпомачкан, може би оставен завинаги слаб. При всички положения ние ще направим удар. Въпросът е да улучим точно момента.
	— А Бартлет?
	— Бартлет и „Пар-Кон“ са мои. Той няма да тръгне с потъващия кораб на „Струан“. Аз ще се погрижа за това.
	След кратка пауза Плъм Се обади:
	— Възможно е.
	— Участваш ли при това положение?
	— След „Струан“ как ще налапаш „Пар-Кон“?
	— Няма. Но вероятно — можем. — Горнт загаси фаса си. — „Пар-Кон“ ще изисква по-продължителни усилия и там проблемите са други. Най-напред „Струан“. Добре, казвай?
	— Ако получа имотите на „Струан“ в Хонконг — 35 процента от земевладенията им в Тайланд и Сингапур и сме петдесет на петдесет при операциите на Кай Так.
	— Всичко, с изключение на операциите Кай Так — необходими са ми, за да закръгля „Ол Ейжа Еъруейс“, сигурен съм, че ще ме разбереш, стари приятелю. Но ще имаш място в борда на новата фирма, десет процента от акциите на номинална стойност, места в съвета на „Струан“, разбира се, също и във всичките им клонове.
	— 15 процента. И председателство, през година. Ще се редуваме с теб, нали?
	— Съгласен, но аз ще бъда пръв. — Горнт запали цигара. — Защо не? По това време следващата година „Струан“ няма да има място в съвета, така че, Джейсън стари приятелю, твойто председателство формално е уредено. — Така, постигнахме пълно съгласие, нали? Ако искаш да го направим писмено в два екземпляра, по един за всеки от нас.
	Плъм направи отрицателен жест с глава и се усмихна:
	— Няма нужда от писмено съгласие, достатъчно е да си стиснем ръцете! — Той протегна ръката си. — Аз съм съгласен!
	— Долу „Ноубъл хаус“!
	Двамата се засмяха, много доволни от споразумението, което постигнаха. Превземането на собствеността на „Струан“ ще направи „Ейжън пропърти“ най-голямата поземлена компания в Хонконг. Горнт пък щеше да получи почти пълен монопол върху въздушния и морски транспорт — пълно превъзходство в Азия.
	„Добре — мислеше Горнт. — Сега при Фор Фингър Уу. — Сега“.
	— Би ли ми поръчал такси, трябва да тръгвам.
	— Използвай моята кола, шофьорът…
	— Благодаря, но не, предпочитам такси. Наистина, Джейсън, благодаря.
	Плъм се обади на портиера. Докато чакаха таксито, двамата пиеха наздравици за ликвидирането на „Струан“ и за печалбата, която щяха да имат от това. Телефонът от съседната стая иззвъня.
	— Извини ме за момент. — Плъм отиде в съседната стая, като остави вратата полупритворена. Това беше неговата лична спалня, която използваше от време на време, когато работеше до късно. Беше много малка стая, спретната, звукоизолирана, обзаведена като корабна каюта с вградено легло, стереоуредба с хайфи колони, малък хладилник. На едната стена беше нареден усъвършенстван късовълнов любителски радиопредавател, който беше хоби на Джейсън Плъм още от детските му години.
	Той вдигна телефона.
	— Да?
	— Мистър Лоп-синг, моля? — попита женски глас.
	— Тук няма мистър _Лоп-тинг_, — отговори непринудено той. — Съжалявам, сбъркали сте номера.
	— Искам да оставя съобщение.
	— Не е този телефон. Направете справка в телефонния указател.
	— Спешно съобщение за Артър: Центърът съобщава, че срещата се отлага за вдругиден. Чакайте допълнителни инструкции в 6,00.
	Отсреща затвориха и се чу нормалният телефонен сигнал.
	Плъм се намръщи и върна обратно слушалката.


	Фор Фингър Уу стоеше заедно с Гудуедър Пуун до перилата на плоскодънното си корабче и наблюдаваше как Горнт се качва на лодката, която беше изпратил за него.
	— Не се е променил много за тези години, нали? — каза отвлечено Уу с присвити искрящи очи.
	— Всички чуждоземни дяволи ми изглеждат еднакви, няма значение. Наистина колко ли години минаха? Десет? — попита Пуун, почесвайки хемороидите си.
	— Наближават дванадесет. Хубави времена бяха. Големи печалби. Много хубаво, измъквахме се нагоре по течението към Кантон, избягвайки чуждоземните дяволи и техните лакеи, хората на Председателя Мао ни посрещаха добре. Наши хора командваха и никакъв чуждоземец наоколо — без дебелаци, чакащи да им намажеш ръката. Можеше да се видиш с приятели и роднини без неприятности, не като сега?
	— Червените станаха много по-трудни, много умни и много трудни — по-лоши от Мандарините.
	Уу се обърна, когато седмият му син се качи на палубата. Младият мъж беше облечен в чиста бяла риза, сиви панталони и хубави обувки.
	— Внимавай — безцеремонно го предупреди Уу. — Сигурен ли си, че знаеш как да постъпиш?
	— Да, татко.
	— Добре, — каза Фор Фингър, прикривайки гордостта си. — Не искам никакви грешки.
	Той проследи несръчното му преминаване по импровизираната пътека от талпи, която съединяваше това корабче със следващото и оттам до площадката на пристана осем корабчета по-нататък.
	— Знае ли седмият син нещо вече? — попита тихо Пуун.
	— Не, не още — кисело му отговори Уу. — Тези глупаци, да ги хванат с моите пистолети! Без пистолети цялата ни работа ще е на вятъра.


	— Добър вечер, мистър Горнт. Аз съм Паул Чой, моят чичо Уу ме изпрати да ви посрещна — представи се младият мъж на перфектен английски, повтаряйки лъжата, която за него беше станала вече почти истина.
	Горнт се спря, изненадан, след това продължи по неустойчивата стълбичка, краката му бяха по-сигурни от тези на младежа.
	— Добър вечер — отговори на поздрава той. — Американец ли сте? Или само сте учили там, мистър Чой?
	— И двете. — Паул Чой се усмихна. — Знаете как става. Пазете главата си от въжетата, хлъзгаво е, ад.
	Той се обърна и го поведе напред. Истинското му име беше Уу Фанг Чой и беше седмият син на баща си от третата му жена, но когато се роди, баща му Фор Фингър Уу извади хонконгско свидетелство за раждане, необичайно за обитателите на лодките. В него записаха моминското име на майка му, прибавиха Паул и името на един от неговите братовчеди, който се съгласи да фигурира като баща.
	— Слушай, синко — му каза Фор Фингър Уу, когато Паул вече разбираше, — когато говориш хакло на борда на кораба ми, можеш да ме наричаш татко, никога обаче пред чужденец, дори когато говорим хакло. През другото време съм „чичо“, — един от многото чичовци. Разбрано?
	— Да. Но защо, татко? Нещо лошо ли съм направил? Съжалявам, ако съм те обидил.
	— Не си ме обидил. Ти си добро момче и се трудиш прилежно. Само че така ще е по-добре за фамилията.
	— Но защо, татко?
	— Като му дойде времето ще ти обясня.
	Когато стана на дванадесет години и показа качества, баща му го изпрати в Щатите.
	— Сега ще трябва да научиш начина на живот на чуждоземните дяволи. Трябва да говориш като тях, да спиш като тях, да станеш един от тях — външно, но никога не забравяй, кой си всъщност, кои са твоите хора и че всички чуждоземни дяволи стоят по-ниско от нас, едва имат право да се наричат човешки същества и със сигурност можеш да ги наричаш нецивилизовани.
	Паул Чой се усмихна на себе си. Само ако знаеха американците — от тай-пан до най-ниското стъпало — англичани, иранци, немци, руснаци, всички раси и народности, ако наистина знаеха, какво мисли за тях и последният въшлив хамалин, ще получат кръвоизлив. Казваше си го милиони пъти. Не всички раси в Китай презират чужденците. Разбира се, не сме прави, казваше си той. Чужденците са човешки същества и някои дори са цивилизовани — по техен си начин — и много по-напред в техническо отношение. Но ние сме над тях.
	— Защо се усмихвате? — попита Горнт, провирайки се под въжетата и избягвайки разпръснатите боклуци по палубата.
	— Мислех си колко е странен животът. Миналия месец по това време карах сърф в Малибу, Калифорния. Боже, Абърдийн е доста различно нещо, нали?
	— Имаш предвид миризмите?
	— Разбира се.
	— Така е.
	— Не е по-добре и при прилив. Изглежда никой, освен мен не ги усеща.
	— Кога за последен път сте били тук?
	— Преди две години, само за десет дни, по повод получаване В. А. степен по икономика, но изглежда няма да свикна. — Чой се засмя. — Нова Англия, нали?
	— Къде се учихте?
	— Най-напред в Сиатъл. После в „Юнивърсити ъф Уошингтън“. След това получих стенен в „Харвард бизнес скул“.
	Горнт спря.
	— Харвард?
	— Разбира се. Подпомогнат бях със стипендия.
	— Това е много хубаво. Кога се дипломирахте?
	— Миналата година през юни. Беше като излизане от затвор! Наистина здраво те притискат, за да си на ниво. Две години, като в ад! Като завърших отидох с приятел в Калифорния, работехме всякаква черна работа, за да изкараме пари за сърф и за да се позабавляваме след толкова учене. След това… — Чой се усмихна… — преди два месеца чичо Уу се свърза с мен и каза, че е време да започна работа и ето ме тук! Нали той плащаше образованието ми. Родителите ми умряха преди много години.
	— Най-силният студент ли беше в Харвард?
	— Трети.
	— Това е много добре.
	— Благодаря. Вече сме близко, последното корабче е нашето.
	Те вървяха по несигурната пътека. Преминавайки от един плаващ дом на друг Горнт подозрително гледаше мълчаливите обитатели на лодките. Семействата дремеха или приготвяха ядене или вечеряха или играеха ма-джонг, някои кърпеха мрежите си, деца ловяха риба с въдици.
	— Доста е хлъзгаво, мистър Горнт. — Той скочи върху, лепкавата палуба. — Успяхме! Дом, роден дом! — Разроши косата на съненото момченце, което ги очакваше и му каза на хакло, който Горнт не разбираше: — не заспивай, малко братче, защото дяволите ще ни надхитрят.
	— Няма да засия — отговори с тънък глас момченцето, гледайки подозрително чужденеца.
	Паул Чой поведе Горнт надолу. Старото корабче миришеше на смола и тиково дърво, риба, морска вода и на хиляди бури. Тясна пътека ги отведе в голяма кабина. В откритото огнище горяха въглища, на неугледна тухлена камина къкреше чай. Пушекът от огнището се виеше нагоре, излизайки през тръбата, минаваща през грубо изрязан отвор в палубата. Имаше няколко груби дървени стола, маси и монтирани едно над друго легла.
	Фор Фингър Уу беше сам. Усмихвайки се, посочи един от столовете на гостенина.
	— Радвам се да те видя — каза той на несигурен, трудноразбираем, английски. — Уиски?
	— Благодаря — отвърна Горнт. — И аз се радвам, че те виждам.
	Паул Чой наля уиски в две получисти чаши.
	— Искате ли вода, мистър Горнт? — попита той.
	— Чисто и не много, моля.
	— Разбира се.
	Уу взе своята чаша и отново каза:
	— Радвам се да те видя.
	— Да. Наздраве!
	Те гледаха как Горнт пие уискито.
	— Хубаво уиски — каза той. — Много хубаво.
	Уу грейна в усмивка и посочи Паул.
	— Той син на сестра.
	— Да.
	— Хубаво училище — Голдън Маунтън.
	— Да. Да, каза ми. Сигурно си много горд.
	— Какво?
	Паул му преведе.
	— Благодаря. Той говори добре, нали?
	— Да. — Горнт се усмихна. — Много добре.
	— А, добре. Цигара?
	— Благодаря.
	Горнт взе цигара. След това и Уу взе една. Паул им поднесе огънче. Отново мълчание.
	— Хубаво със стар приятел?
	— Да. А ти?
	— Добре.
	Ново мълчание.
	— Той син на сестра — повтори старият човек и видя, че Горнт кимна с разбиране, без нищо да каже, очаквайки старецът да продължи.
	Някои от тези чужденци с розови лица най-накрая се научават да се държат. Да, но някои усвояват прекалено добре нашия начин на мислене — тай-пан, например, с неговите грозни сини, студени като на риба очи, каквито повечето от чуждите дяволи имат. Някои даже разбират малко хакло. Да, тай-панът е много хитър и цивилизован, но нали пред себе си има генерации и преди тях Злите Очи. Но, старият Зеленоок дявол, първият от рода им, който сключи договор с прародителя на моя род, великият военачалник, Уу Фанг Чой. Неговите синове удържаха дадената дума — техните синове също. Така че този, настоящият тай-пан трябва да се третира като стар приятел, независимо че е най-страшният от рода.
	Старецът оглеждаше Горнт. Иий, каза си той вътрешно, сигурно е отвратително да виждаш в огледалото това обрасло с брада маймунско лице и белезникавата като корема на крастава жаба кожа по цялото тяло! Отвратително!
	Той се усмихна, опитвайки се да разгадае мислите на Горнт. Не успя нищо да открие под външния израз.
	— Може поиска услуга? — помоли той.
	Гредите на корабчето скърцаха приятно при полюшването.
	— Да. Каква услуга, стари приятелю?
	— Син сестра — време работи — дай работа? — Той видя учудването върху лицето на Горнт и това го обезпокои, но не го показа. — Обясни — започна на английски, обръщайки се към сина си, след това прибави на хакло, — обясни на този говноядец, какво искам. Така, както съм ти казал.
	— Чичо ми се извинява, че не може сам да ви обясни, мистър Горнт — любезно каза Паул Чой. — Той ви моли да ми дадете работа, нещо като обучение във вашите въздушни и морски поделения.
	Горнт пиеше от уискито.
	— Защо ви е това, мистър Чой?
	— Моят чичо има конкретни интереси в тези области, както знаете и иска да модернизира операциите си. Аз подробно мога да цитирам данни от подготовката си, ако приемете молбата, сър — втората година в Харвард беше с насока към тази част — към транспорт от всякакъв вид. Приеха ме в международния отдел на „Бенк ъф Охайо“, преди чичо ми да ме върне тук. — Паул Чой се поколеба и след това добави: — във всеки случай това е, което моят чичо иска да знае.
	— Какви други диалекти знаете, освен хакло?
	— Мандарин.
	— Колко знаци можете да пишете?
	— Около четири хиляди.
	— Можете ли да стенографирате?
	— Само бързо писане, сър. Мога да печатам около осемдесет думи в минута, но не съвършено без грешка.
	— Какво? — попита Уу.
	Горнт наблюдаваше как Паул Чой превежда на чичо си, преценявайки и двамата. След това попита:
	— Какъв стаж искате да изкарате при мен?
	— Той иска да науча всичко за въздушния и морския транспорт, комисионерството също, практическите операции и, разбира се, да бъда печеливша брънка във вашата машина. Аз съм на двадесет и шест. Вещ съм в новите компютърни теории. Разбира се, мога и да програмирам. В Харвард се квалифицирах в конгломерати и финанси.
	— А ако работата ви е незадоволителна или ако изникнат персонални конфликти?
	Младият мъж отговори твърдо:
	— Няма да има такова нещо, мистър Горнт — във всеки случай ще направя всичко възможно да не го допусна.
	— Какво? Какво каза? Дословно? — остро попита Фор Фингър Уу на хакло, забелязал промяната в тона на гласовете.
	Синът му повтори тази част от разговора, дословно.
	— Добре — каза Уу със стържещ глас. — Предай му, че ако не изпълняваш абсолютно точно задълженията си, така че той да е доволен от теб, ще бъдеш пропъден от фамилията и моят гняв ще погуби бъдещето ти.
	Паул Чой се поколеба, прикривайки шока от току-що чутото. Цялото му американско възпитание го караше да изкрещи на баща си, да върви по дяволите и че е дипломиран в Харвард, че е американец, има американски паспорт, който сам си е заслужил, независимо от каква лодкарска или проклета там фамилия произхожда. Но се овладя — по лицето му нищо не можеше да се прочете.
	„Не бъди неблагодарен — заповяда си. — Ти не си американец — истински американец. Ти си китаец и главата на твойто семейство има правото да ти заповяда. Ако реши, може да ти наложи да се грижиш и за плуващ кучкарник в Абърдийн.“
	Паул Чой въздъхна. Знаеше, че е по-щастлив от единадесетте си братя. Четирима бяха капитани на корабчета в Абърдийн, петият живееше в Банкок и плуваше по река Меконг, шестият имаше ферибот в Сингапур, друг се занимаваше с импорт — експорт на кораби в Индонезия, двама бяха загинали в морето, един беше в Англия, занимаваш се неизвестно с какво и последният, най-възрастният, ръководеше дузина сампани-ресторанти, а също и три лодки за развлечения с осем момичета за забавления в тях.
	След кратка пауза Горнт попита:
	— Какво точно каза чичо ви?
	Паул Чой се поколеба, след това реши да предаде дословно думите на баща си.
	— Благодаря ви, че бяхте честен с мен, мистър Чой. Постъпихте мъдро — каза Горнт. — Отлично ви разбирам.
	За първи път Горнт обърна поглед към стария моряк и му се усмихна.
	— Разбира се. С удоволствие ще взема племенника ти на работа.
	Уу светна от радост, а Паул Чой се опита да скрие облекчението си.
	— Няма да ви подведа, мистър Горнт.
	— Да, сигурен съм.
	Уу посочи бутилката уиски.
	— Не, благодаря. Достатъчно.
	— Кога започва работа?
	Горнт погледна към Паул Чой.
	— Кога искате да започнете?
	— Утре? Когато е удобно за вас, сър.
	— Утре. Сряда.
	— Иий благодаря. Осем часа?
	— Девет, след осем и половина, някъде. Шестдневна работна седмица, разбира се. Ще работите до късно и ще ви товаря с работа. От вас ще зависи колко ще получавате и колко скоро ще повиша отговорностите ви.
	— Благодаря, мистър Горнт. — Паул със задоволство преведе за баща си.
	Уу пиеше уискито си, без да бърза.
	— Колко пари? — попита той.
	Горнт помисли, сумата не трябва да бъде нито много, нито малко, за да запази престижа на Паул Чой и на чичо му.
	— 1 000 ХК на месец, през първите три месеца, след това ще преразгледам заплащането.
	Младият мъж скри разочарованието си от предложената заплата. Това беше едва 200 US долара, но преведе на хакло.
	— Може би 2 000? — каза Уу, скривайки задоволството си от предложението на Горнт. Хиляда беше перфектно предложение, но той започна да се пазари за престиж — собствен и на сина си.
	— Ако ще се стажува, много ценни менажери ще отделят от собственото си време — обясни любезно Горнт. — Обучението, на който и да е, е скъпо.
	— Много пари Голдън Маунтън. — Каза Уу твърдо. — Две?
	— 1000 първия месец. 1 250 следващите два?
	Уу се намръщи и додаде:
	— Три месеца 1 500?
	— Добре. Трети и четвърти месец по 1 500. След четвъртия месец ще преразгледам заплатата му. Ще има гарантирана работа в „Ротуел-Горнт“ за най-малко две години.
	— Какво?
	Паул Чой отново преведе.
	„Как бих могъл, по дяволите, да си осигуря ваканция в Щатите с тези 50 долара, седмично, дори с 60 — мислеше си той. — И къде ще живея? На проклетия сампан ли?“
	В този момент Горнт казваше нещо и той го пропусна.
	— Сър?
	— Казах, тъй като постъпи честно, ще ти осигурим безплатна квартира в една от къщите на компанията — Гъбълс. Там настаняваме всички стажанти от Англия. Щом ще бъдеш част от чуждоземните дяволи, по-добре е да живееш между бъдещите им босове.
	— Да, сър! — Паул Чой не можа да сдържи усмивката си. — Да, сър, благодаря ви.
	Фор Фингър попита нещо на хакло.
	— Той иска да знае къде е къщата, сър?
	— На върха е. Много е хубава, мистър Чой. Сигурен съм, че ще бъдете повече от доволен.
	— Да. Предполагам, сър.
	— Утре вечер се пригответе за преместване.
	— Да, сър.
	След като Уу разбра, кимна в знак на задоволство.
	— Съгласен всичко. Две години, после види. Може повече?
	— Да.
	— Добре. Благодаря, стар приятел. — След това на хакло. — Сега го попитай, каквото искаше да знаеш… за банката.
	Горнт се готвеше да тръгне.
	— Сър, има още нещо, за което чичо ми иска да попита, ако имате време да отговорите.
	— Разбира се — той седна отново и Паул Чой забеляза, че стана напрегнат.
	— Чичо ми иска мнението ви за навалицата пред абърдийнския клон на банка „Хо-Пак“.
	Горнт внимателно се вгледа в него.
	— Какво го интересува за банката?
	— Чуват се различни слухове — каза Паул Чой. — Чичо ми има много пари там, също и повечето от приятелите му. Навалицата пред банката е доста обезпокояваща.
	— Мисля, че ще е добре да изтегли всичко.
	— Господи — промърмори ужасено Паул Чой. Той много внимателно наблюдаваше Горнт и забеляза внезапната му напрегнатост и после също толкова внезапното му задоволство. Това поведение го изненада. Помисли малко, след това реши да смени тактиката и попита: — Чичо ми иска да знае дали продавате акциите на „Хо-Пак“ по-ниско.
	— Чичо ви или вие, мистър Чой? — иронизира Горнт.
	— И двамата, сър. Той има доста акции, които евентуално в бъдеще ще иска аз да движа — младият мъж доста преувеличаваше. — Аз му обясних механизма на модерното банково дело и пазара на акции — функционирането и каква е разликата между Хонконг и Щатите. Много бързо схваща, сър — ново преувеличение. — Той пита, дали трябва да продава под стойността в момента?
	— Да. Мисля, че трябва. Много се говори, че „Хо-Пак“ прекалено се разпростира — взема кредити за кратък период с голяма лихва, отпуска заеми при голям срок на изплащане, предимно за закупуване на имоти. Класически начин една банка да изпадне в затруднено положение. По-сигурно е да изтегли всичките си пари оттам и да продаде акциите под стойността им.
	— Ще върнат ли „Блекс“ или „Виктория“ сигурността в „Хо-Пак“?
	Горнт с усилие запази самообладание. Старото корабче леко потъна от вълните на минаващо с пухтене покрай тях друго.
	— Защо други банки трябва да правят това?
	„Хванат съм в капан — мислеше изненадано. — Не мога да им кажа истината, не се знае докъде ще се разпространи, след като научат. В същото време не мога да излъжа стария копелдак и неговото вълче. Той ме пита за услуга и трябва да отговоря. Въпрос на престиж.“
	Паул Чой се наклони напред, вълнението му бе очевидно.
	— Моята теория е, че ако наистина има голям натиск върху „Хо-Пак“, другите банки няма да допуснат фалит — няма да позволят бедствието, което стана с „Ийст Индия“ и „Кантон бенк“ миналата година, защото ще предизвика шокови вълни, които пазарът няма да хареса. Всеки е в очакване на бум и мисля, че големите не биха разрешили една катастрофа да унищожи такъв шанс. Тъй като „Блекс“ и „Виктория“ са големите тук, предполагам, че ще спасят „Хо-Пак“.
	— Каква е твоята идея, мистър Чой?
	— Ако някой знае, кога стойността на акциите на „Хо-Пак“ е достигнала най-ниската точка и една от двете банки или и двете обявят подкрепа за „Хо-Пак“, този човек ще направи състояние.
	Горнт се опитваше да вземе решение, но беше много уморен и умът му не бе толкова буден. „Този инцидент трябва да ми е повлиял повече отколкото предполагам, дали е работа на Дънрос? Дали не си го връща за Коледата или за победата на Пасифик Ориент, а може би за случилото се в Макао?“
	Горнт почувства радост при спомена за възбудата, която го обзе при състезанието на шосе, когато знаеше, че всеки момент двигателят на тай-пана ще спре.
	Гледаше как колите взимаха с вой завой след завой, а Дънрос го нямаше. После очакването, надеждата и новината, че колата му се е обърнала и сред трясъка на ламарините е гръмнал двигателят му. В стомаха му всичко се обърна. И накрая съобщението, че колата му е експлодирала, но Дънрос е жив. Изпита едновременно съжаление и радост.
	Не го искаше мъртъв. Искаше го разорен и жив, за да изживее катастрофата си.
	Не бях аз, който натисна копчето на този заговор. Разбира се помогнах на младия Никлин.
	Погледът му попадна на Паул Чой и на стария му чичо. Пропъди спомените и се концентрира.
	— Да, прав сте наистина, мистър Чой. Но предположението ви е теоретично. „Хо-Пак“ още не е пропаднала. Възможно е изобщо да не стане. Освен това няма причина, която и да е банка да направи това, което вие смятате, никога досега не е правено. Всяка банка остава или фалира в резултат на собствената си политика. Това е въпрос на свободната инициатива. Това, което вие предлагате ще предизвика опасен прецедент. Не е възможно да се подкрепя всяка зле ръководена банка. Нито една от тези две не проявява претенции към „Хо-Пак“, мистър Чой. Имат достатъчно собствени клиенти. Нито една от тях не се е намесвала в интересите на „Хо-Пак“ досега и се съмнявам, че биха го направили в бъдеще.
	„Празни приказки — мислеше Паул Чой. — Всяка банка се разраства, както е във всеки бизнес и «Блекс» и «Виктория» са по-алчни от всички други — освен «Струан» и «Ротуел-Горнт».“
	— Сигурен съм, че имате право, сър. Но чичо ми ще ви бъде много признателен, ако го предупредите, по един или друг начин, в случай, че разберете нещо. После се обърна към баща си на хакло: — Свърших, благородни чичо. Този варварин смята, че банката има проблеми.
	Уу смени цвета на лицето си.
	— Утре ще съм пръв на опашката. Трябва бързо да изтеглиш всички пари оттам. — _Айейа!_ В името на всички богове! Ще му прережа гърлото на банкера Куанг, ако изгубя и една медна пара, нищо че ми е племенник!
	Паул Чой се втренчи в баща си.
	— Банките са проклето изобретение за прибиране богатството на честните хора — ядосваше се Уу. — Или ще си взема обратно и последната медна монета или ще му пролея кръвта! Кажи ми какво каза за банката!
	— Моля те имай търпение, Благородни Чичо. По законите на варварите не е любезно да го задържаш излишно.
	Уу овладя гнева си и се обърна към Горнт на англо-китайския си жаргон:
	— Банка лошо, _айейа_? Благодаря за истина. Банка лош навик, _айейа_?
	— Понякога — каза Горнт предпазливо.
	— Благодаря за услугата… за… също искам харесвам син на сестра, айейа?
	— Съжалявам, нищо не разбирам. Какво иска да каже чичо ви, мистър Чой?
	След като поприказва за очи с баща си, младият мъж каза:
	— Моят чичо ще оцени като истинска услуга, ако може да му бъде съобщено лично и предварително в случай, че има истински натиск, опит за превземане или спасяване на „Хо-Пак“. Разбира се, ще бъде запазено в пълна тайна.
	Уу кимна с глава, сега се усмихваше само външно.
	— Да. Услуга. — Той протегна ръка.
	Двамата се ръкуваха приятелски. Варварите харесват този обичай, независимо, че той го намира за отвратителен и в контраст с коректните маниери от време оно. Но искаше синът му бързо да получи необходимото обучение и това трябваше да стане при втората по големина компания. Освен това се нуждаеше от информацията на Горнт. Той беше разбрал важността на предварителната информация.
	— Изпрати го на брега, племеннико и го качи на такси. Вземи първо Ту Хетчит Ток и ме изчакай до таксиметровата колонка.
	Отново благодари на Горнт, изпрати ги до палубата и остана докато се отдалечат. Неговото фери кампан чакаше и той ги проследи с поглед докато се качиха в него и се отправиха към брега.
	Беше хубава вечер. Имаше влага във вятъра. Дали ще вали? Погледна звездите и нощното небе, концентрирайки всичките си познания и опит. Дъжд ще дойде само с буря. А може и тайфун. Беше краят на дъждовния период и можеше да завали неочаквано и проливно.
	„Има полза от дъжда — мислеше Уу, — но не и от тайфун.“
	Той потрепери. Почти сме влезли в деветия месец.
	Деветият месец беше изпълнен със спомени. През годините тайфуни са му нанасяли свирепи щети деветнадесет пъти — седем пъти след смъртта на баща му през 1937 година, когато застана начело на „Хаус ъф Сийбърн Уу“ и капитан на търговската флотилия.
	Първият беше същата година. Ветрове и вълни 115 възела връхлетяха от север/северозапад и потопиха цял флот от 100 търговски лодки в устието на река Пърл. Над хиляда души се удавиха и най-големият му син с цялото си семейство. През ’49 беше наредил на цялата си армада на база в Пърл Ривър да избяга от комунистически Китай и да се установи постоянно в Хонконг, тази армада беше изненадана в морето и потопена заедно с още деветдесет лодки и триста сампани. Той и семейството му се спасиха, но изгуби 817 души от своите хора. Тогава ветровете дойдоха от изток. Отново преди дванадесет години от изток/североизток и още седемдесет лодки. Преди десет години тайфун Сусани покоси флотата му, намираща се на база в Тайван и отне живота на петстотин души и на други двеста до Сингапур. И живота на още един от синовете и семейството му. Тайфун Глория, през ’57 година; Тайфун Уанда миналата година разруши Абърдийн и повечето от хакло морски села в Новите територии.
	Уу много добре си спомняше датите на тези тайфуни, и продължителността им. Втори септември, осми, отново втори, осемнадесети, двадесет и втори, десети и тайфун Уанда на първи. „Да — помисли той, — тези цифри, прибавени и към шестдесет и три, което се дели на магическото число три, след което се получава двадесет и едно. И ако се събере две и едно, прави три. Ще дойде ли тайфунът на трети септември тази година? Никога не е идвал на тази дата, никога, доколкото си спомням, но тази година? Шестдесет и три прави, шест и три, девет. Дали няма да дойде на деветия ден от деветия месец?“
	Опита вкуса на вятъра. Влагата се бе увеличила. Идваше дъжд. Вятърът беше по-свеж. Духаше от север/североизток.
	Старият моряк се изхрачи и плю. Джос! Независимо дали ще е на трети, девети или втори, все е съдба. Единственото сигурно е, че тайфун ще има през септември, независимо от коя посока ще духа. Може и този месец да стане, което ще е също толкова лошо. Той погледна сампана, минаващ сред корабите, синът му редом с варварина, чудейки се доколко би могъл да му се довери. Момченцето е умно и познава чуждоземните дяволи много добре. Да, но доколко и той самият е възприел тяхната злина? Скоро ще го разбера. Стане ли брънка от нашата верига, той ще ми се подчинява. Или ще умре. В миналото „Хаус ъф Уу“ винаги е търгувала с опиум с или за „Ноубъл хаус“. Едно време опиумът беше почтена стока.
	За някои още е. За мен, Смъглър Мо, Уайт Паудър Ли, дали да се обединим в братство или не?
	Но Уайт Паудър? Толкова ли са различни от нас? Не е ли само по-силен опиум — както спиртът в сравнение с бирата.
	Каква е разликата между търговията с белия прах и търговията със сол? Никаква. Освен, че глупавият чужд закон нарича едната контрабанда, а другата не! Всичко стана преди около двадесет години, когато варварите изгубиха войната с демоните дошли от Източното море, правителството монополизира търговията тук.
	Не се ли базираше търговията на Хонконг с Китай изцяло върху опиума, отглеждан във варварска Индия?
	Но сега, когато унищожиха продуктивните насаждения там, се опитват да се преструват, че тази търговия не е съществувала, че е ужасно престъпление и че е неморална и наказанието за нея е двадесет години затвор!
	Как може цивилизованият човек да разбира варварите?
	Отвратен, той слезе долу.
	„Иий — мислеше уморено той. — Беше тежък ден. Първо изчезването на Джон Чен. После тези две кантонски мърши, хванати на аерогарата и моят товар с оръжие, конфискуван от гадната полиция. След това писмото на тай-пан, предадено ми този следобед на ръка: «Поздрави, достопочтени стари приятелю. Съветвам те да поставиш Намбър Севън Сан при врага — за негово и наше добро. Покани Блек Биърд на среща тази вечер. Телефонирай ми след срещата».“ — Беше подписано от стар приятел и подпечатано с печата на тай-пан.
	„Стар приятел“ за китайците беше точно определен човек или — компания, които са ти направили изключителна услуга в миналото или бизнесмен, който е доказал, че е способен и може да му се има доверие. Това отношение можеше да се предава от една генерация на следващата и така нататък.
	„Да — помисли Уу — този тай-пан наистина е приятел. Той му предложи идеята с името и свидетелството за седмия син, уреди да го изпратят в Голдън кънтри, подготви почвата там и в университета и го наблюдаваше, без синът му да подозира — хитрост, с която реши дилемата как да изучи един от синовете си в Америка, без да бъде опетнен от участието в търговията с опиум.
	Какви глупаци са варварите! Да, но това не се отнася до този тай-пан, той не е такъв. Истински стар приятел е, — също и «Ноубъл хаус».“
	Уу си спомни за богатствата, които той и семейството му са трупали от поколения насам с или без помощта на „Ноубъл хаус“ в мирно и военно време. Спомни си как търгуваше там, където варварските кораби не успяваха — злато, нефт, опиум, каучук, техника, медикаменти, каквото и да е, всичко, до което можеше да се добере. Печелеше дори и от хора, помагайки им да избягат от комунистически Китай, възнаграждението за тази услуга беше доста чувствително. С или без помощта на „Ноубъл хаус“, но предимно с нейна помощ, с този тай-пан и с неговите предшественици. Така Уу кланът беше започнал да просперира и просперираше.
	В момента Фор Фингър Уу притежава шест процента от „Ноубъл хаус“, акциите бяха закупени през годините и скрити с помощта на „Ноубъл хаус“ в сложен лабиринт, но изцяло под контрол на Фор Фингър Уу, най-големият дял от бизнеса на „Ноубъл хаус“ с трансформиране на фондовете в злато, заедно със солидни инвестиции в Макао, Сингапур и Индонезия, участие в бизнеса с недвижими имоти, кораби и банково дело.
	„Банки — мрачно помисли той. — Ще прережа гърлото на племенника си, ако изгубя дори една медна монета!“
	Отиде в задната страна на корабчето, където спяха с жена си. Тя лежеше на голямо покрито със сламен дюшек легло.
	— Свърши ли вече? Идваш ли да си лягаш?
	— Не. Ти спи. Аз имам още работа.
	Тя послушно изпълни нареждането му. Беше първата му жена, ожениха се преди четиридесет и седем години.
	Той си свали дрехите и се преоблече. Чиста бяла риза, чисти чорапи и обувки, добре изгладен панталон. Бързо се изкачи на палубата, чувстваше се неудобно и притеснено в дрехите, които беше облякъл.
	— Ще се върна преди разсъмване, Фор Гранд-сан — каза той.
	— Да, дядо.
	— Да чакаш и да не заспиваш!
	— Да, дядо.
	Той леко потупа момчето и тръгна по пътеката от талпи, спря на третото корабче.
	— Гудуедър Пуун? — извика.
	— Да… да? — обади се сънен глас. Старецът се беше свил върху стар чувал и дремеше.
	— Събери всички капитани. Ще се върна след два часа.
	Пуун се ококори от изненадата.
	— Ще отплуваме ли? — моментално попита той.
	— Не. Ще се върна след два часа. Събери капитаните!
	Уу продължи нататък и се качи в личната си фери сампан. Взря се напрегнато към брега. Паул Чой стоеше до големия му черен Ролс с щастлив регистрационен номер — 8, купен за 150 000 ХК долара при държавна разпродажба. Униформеният шофьор и телохранителят стояха почтително до сина му. Както винаги изпита задоволство при вида на голямата си скъпа кола. Разбира се, не беше единственият обитател от морските селца, притежател на Ролс. Но неговият беше най-новият модел. Номерът му осем — _baat_, беше щастливо число, защото се римуваше с _taat_, което означаваше „процъфтяващо развитие“.
	Почувства смяна на посоката на вятъра и възбудата му нарасна. Това беше тежък ден, но утре ще е по-лошо.
	Дали тази мърша Джон Чен е избягал в Голдън кънтри или наистина е отвлечен за откуп? 100 000 награда за Джон Чен са добре инвестирани пари. Бих платил дванадесет пъти по толкова за Джон Чен и за шибаната му монета. Благодаря на всички богове, че поставих шпионин в дома на „Хаус ъф Чен“.
	Той посочи към брега.
	— Побързай, стари човече, подкани сърдито лодкаря. — Имам много работа да върша до разсъмване.


>	18

#	14:23 часа

	Денят беше задушен и топъл, въздухът влажен, а небето покрито с набъбващи облаци. Още с отварянето на абърдийнския клон на банката „Хо-Пак“ започна навалицата. Хора, шум, миризма на пот вътре и пред малката сграда.
	— Нямам повече пари, уважаеми Санг — тихо каза изплашената касиерка, пот бе избила по гърба на чистата й спретната униформена престилка.
	— Колко са ти необходими?
	— 7 457 за клиента Ток-синг, но сигурно има най-малко още петдесет души чакащи.
	— Отивай на гишето — отговори, също толкова изнервено менажерът на банката. — Протакай плащането. Преструвай се, че проверяваш сметката. От главния офис казаха, че преди час са изпратили нова пратка… може би трафикът е натоварен… всеки момент ще пристигнат пари. Бързо отивай на гишето, мис Панг. Той затвори вратата след нея и започна пак да върти телефона. — Уважаемият Ричард Куанг, моля. Побързайте…
	След отварянето точно в десет часа, около петстотин души изтеглиха целите си спестявания, благославяйки техния джос.
	Тези с наети сейфове един по един, придружавани от чиновник на банката, слизаха долу в трезора. След това треперещите им ръце сграбчваха осигуровки, банкноти, кюлчета злато или бижута и всички секретни неща, напъхваха ги в куфар или книжен илик — или в издутите си джобове, напълнени вече с изтеглените преди това банкноти. После внезапно изплашени, че имат цялото си богатство — открито и уязвимо, отстъпваха мястото си на следващия в опашката, също толкова изнервен и екзалтиран.
	Опашката започна да се трупа още на разсъмване. Хората на Фор Фингър Уу бяха заели първите тридесет места. Новината обиколи пристанището и всички, които имаха някакъв влог се струпаха. До десет часа, изнервеното, нетърпеливо множество беше склонно към бунт. Но движещите се напред-назад неколцина униформени полицаи, мълчаливи и бдителни успокоиха хората. На обяд пристигнаха два закрити полицейски фургона и паркираха в една от близките улици. Беше взвод, минал през специална подготовка за потушаване на бунт. Придружаваха ги офицери европейци.
	По-голямата част от навалицата беше от обикновени рибари и местни жители, хакло и кантонци. Вероятно само един на десет души — роден в Хонконг. Останалите бяха неотдавнашни емигранти от Народна Република Китай, Централното Кралство, както наричаха родината си. Те прииждаха в Хонконг, търсейки убежище от комунизма, бягайки от националисти или принудени от глад и бедност, както правеха и прадедите им повече от век. Деветдесет и осем на сто жители в Хонконг бяха китайци и тази пропорция не се променяше.
	Излезлите от банката успокояваха питащите отвън, че им е платено всичко. Независимо от това всеки си спомняше за фалита миналата година, за банкрути, измами, хищни лихвари, алчни грабители и колко лесно могат да ти се изпарят спестяванията, без да имаш вина за това, независимо кой е начело на правителството — комунист, националист или военен. Четири хиляди години е било все едно и също.
	Мразеха и проклинаха зависимостта си от банките — но трябваше някъде да държат парите си, при този начин на живот и при толкова много крадци навсякъде. Проклети банки, изобретение на дявола — и на чужденците! Да. Преди да дойдат чуждоземните дяволи в Централното Кралство нямаше книжни пари, само истински, сребърни, златни или медни — в повечето случаи сребърни и медни — които можеш да почувстваш й скриеш. Не като мръсните книжни пари. Преди да дойдат в Централното Кралство животът беше хубав. Какво стана сега?
	Сутринта в осем часа един нетърпелив менажер се обади на Ричард Куанг по телефона.
	— Високоуважаеми господине, пред банката може би има вече петстотин души, опашката се простира чак до пристанището.
	— Няма значение! Изплащайте в брой на всеки, който си иска парите. Не се тревожете! Опитайте се да ги успокоите. Повечето са обикновени суеверни рибари. Помъчете се да ги убедите да не теглят парите си. Но ако настояват — изплащайте. „Хо-Пак“ е силна толкова, колкото са „Блекс“ и „Виктория“. Злобна лъжа е, че сме в затруднено положение. Преглеждайте внимателно спестовните им книжки и не бързайте с обслужването. Работете методично!
	И така, менажерът на банката и касиерите се опитваха да убедят клиентите да не теглят, че няма причини за безпокойство, мълвата е разпространена от злобни хора.
	— Разбира се може да си получите парите, ако настоявате, но не мислите ли…
	— _Айейа_, дай й парите — каза раздразнено следващият от опашката, тя си иска парите, аз си искам моите, жените ми също чакат навън. Айейа, нямам цял ден на разположение! Трябва да излизам в морето. Този вятър дето излезе, е на буря и трябва да изляза за риба докато не е късно и…
	И банката започна да изплаща. Напълно.
	Като всички останали „Хо-Пак“ използваше депозитите на клиентите за отпускане на кредити. В Хонконг имаше само няколко разпоредби и няколко закона. Някои от банките раздаваха във вид на кредити около 80 процента от авоарите си, защото бяха сигурни, че клиентите им няма наведнъж да изтеглят всичките си пари.
	Освен днес в Абърдийн. Но, за щастие, това беше само в един от осемнадесетте клона. „Хо-Пак“ още не е заплашена.
	Три пъти през деня се обажда в главния офис за допълнителни пари. И два пъти за съвет.
	В десет и една минута тази сутрин Фор Фингър Уу седеше навъсен до бюрото на главния менажер. Беше заедно с Паул Чой и Ту Хетчит Ток, които стояха изправени до него.
	— Искаш да ликвидираш всичките си депозити в „Хо-Пак“? — ахна ужасен мистър Санг.
	— Да. Веднага — каза Уу и Паул Чой кимна с глава в знак на потвърждение.
	— Но ние нямаме… Уу освирепя.
	— Искам веднага всичките си пари. В брой или на кюлчета. Сега! Не разбираш ли?
	Мистър Санг премигна. Набра номера на Ричард Куанг и набързо обясни:
	— Да, да, мистър — той подаде слушалката на Уу. — Високоуважаемият Куанг иска да говори с високоуважавания Уу.
	Никакви увещания не можеха да повлияят на стария моряк.
	— Не. Сега. Моите пари и парите на моите хора. И от онези депозити, ъ, онези специалните, там както ги наричате.
	— Но, в този клон там няма достатъчно налични пари, уважаеми чичо, — каза с успокояващ глас Ричард Куанг. — Ще наредя да ви изготвят изплатим чек.
	Уу избухна:
	— Не искам чекове, искам пари! Не разбираш ли? Пари!
	Не му беше ясно какво е изплатим чек и изплашеният мистър Санг започна да му обяснява. Паул Чой се намеси.
	— Това е добре, благородни чичо — каза той. — Изплатим чек…
	— Как може къс хартия да замести пари? Искам пари, моите си пари, на момента! — гръмогласно запротестира старецът.
	— Моля, велики чичо, дай аз да говоря с уважаемия Куанг — каза омиротворяващо Паул Чой, разбирайки дилемата. — Може би ще съм в състояние да помогна.
	— Добре, говори, но ми вземи парите в брой — кисело кимна с глава Уу.
	Паул Чой се представи по телефона.
	— Може би по-лесно ще се разберем, ако говорим на английски, сър. — Той разговаря няколко минути след това кимна с глава, доволен от полученото обяснение. — Само за момент, сър. — Тогава обясни на хакло: — велики чичо, уважаемият Куанг ще ти заплати напълно с държавни гаранции, злато или сребро в главния офис и ще ти даде чек за остатъка, който можеш да осребриш във „Виктория“ или „Блекс“. Но, ако се вслушаш в съвета ми, защото нямаш сейф, за да заключиш кюлчетата, може би ще е по-разумно да приемеш от Ричард Куанг изплатим чек, — който ще мога да депозирам, незабавно, в една от двете банки по твой избор…
	— Банки! Това са кошчета за ловене на раци, измислени от чужденците.
	Паул Чой загуби половин час да увещава баща си, да отидат в главния офис на „Хо-Пак“, но Фор Фингър Уу остави Ту Хетчит Ток при треперещия мистър Санг.
	— Ти остани тук, Ток. Ако не получа парите си, ти ще ги вземеш от този клон!
	— Да.
	Отидоха в главния офис и до обяд Фор Фингър Уу направи нови влогове, половината в „Блекс“, другата половина във „Виктория“. Паул Чой се замая от броя на отделните сметки, които трябваше да се закриват и откриват. Също и от общата сума.
	Над двадесет милиона ХК.
	Въпреки увещанията и обясненията старият моряк отказа да инвестира част от парите си в акции на „Хо-Пак“, продавани под стойността им, казвайки, че това е мошеническа игра на белите крадци. Накрая Паул се измъкна и започна да обикаля борсовите агенти, опитвайки се да продава за своя сметка.
	— Но, скъпи момко, ти нямаш кредит. Ако можеш да ми гарантираш с печата на чичо си или с негова писмена гаранция, разбира се…
	Разбра, че борсовите агенции са европейски, предимно английски. Нито една китайска. Всички брокерски места също бяха заети от европейци, пак предимно англичани.
	— Това не ми изглежда нормално, мистър Смит — каза Паул Чой.
	— Ох, страхувам се нашите местни, мистър… мистър Чий ли беше името ви?
	— Чой, Паул Чой.
	— А, да. Страхувам се, нашите местни не се интересуват от сложен, модерен бизнес, като комисионерството и пазар на акции — разбира се знаете, че местните тук са емигранти. Нали? Когато сме дошли тук, Хонконг е бил само пуст скалист бряг.
	— Да. Но аз се интересувам, мистър Смит. В Щатите брокери…
	— А да, Америка! Сигурен съм, че те правят нещата различно там, мистър Чой. А сега ме извините… приятен следобед.
	Паул Чой обикаляше от борсов агент на борсов агент и навсякъде едно и също. Никой не искаше да го финансира без гаранция с печата на баща му.
	След обиколката седна на пейка в „Мемориъл скуеър“ близо до Съдебната палата и многоетажните сгради на „Струан“ и „Ротуел-Горнт“, за да обмисли по-нататъшните си действия. Влезе в библиотеката на Съдебната палата и успя да склони педантичния библиотекар да го ориентира в правните постановки тук.
	— Аз съм от „Симс Даусън енд Дик“ — непринудено започна той. — Юрисконсулт съм на фирмата. Завършил съм в Щатите. Искат от мен бърза информация за борсата на акциите и комисионерството.
	— Правителствени разпоредби ли, сър? — попита услужливо възстарият библиотекар.
	— Да.
	— Няма такива, сър.
	— Е?
	— Вижте, реално погледнато никакви. — Библиотекарят отиде до рафтовете и извади един гигантски том. Необходимите неща бяха събрани в няколко параграфа.
	Паул ахна от учудване.
	— Това ли е всичко?
	— Да, сър.
	Главата му се замая от откритието.
	— Но, това значи, че е широко отворено, пазарът е широко отворен!
	Библиотекарят се забавляваше с неговата изненада.
	— Да, в сравнение с Лондон и Ню Йорк. Колкото до комисионерството, вижте, всеки може да се установи като борсов агент, сър, при условие, че има акции за продаване и хора, които се интересуват от купуване и че двете страни са готови да плащат комисионни. Проблемът е, ъ, че тук фирмите контролират сами пазара на акциите.
	— Как бихте разбили този монопол?
	— О, не бих искал, сър. В Хонконг сме за статукво.
	— Как би могло да се направи пробив тогава? И да се вземе участие в разпродажба?
	— Съмнявам се, че ще можете. Англичаните доста зорко контролират.
	— Това е несправедливо.
	Библиотекарят кимна с глава и се усмихна мило на младежа. Той беше събрал върховете на пръстите си в пирамида и гледаше с умиление младия китаец, възхищавайки се от невинността и американското му образование.
	— Предполагам, искате да играете на борсата за собствена сметка? — меко попита той.
	— Да… — Паул Чой опита да прикрие грешката си и се запъна — всъщност… Даусън ми каза…
	— Хайде, хайде, мистър Чой, вие не сте от „Симс Даусън енд Дик“ — меко го упрекна той. — Ако бяха наели американски юрист, това щеше да е нечувано нововъведение… И тогава не само аз, а още стотина души щяхме да знаем за вас и то много преди да сте пристигнали. Вие сигурно сте мистър Чой, височайшият племенник на Уу Санг Фанг, който току-що се е върнал от Харвард.
	Паул Чой зяпна:
	— Как разбрахте?
	— Това е Хонконг, сър. В такова малко място човек трябва да знае какво става наоколо и да е ориентиран. Така оцеляваме. Вие наистина ли искате да се включите в борсата?
	— Да, мистър…?
	— Мануел Перейра. Аз съм португалец от Макао. — Библиотекарят извади химикалка и на гърба на визитната си картичка с красиви печатни букви написа адрес на фирма. — Ето. Това е фирмата на стар приятел, Ишуар Суржани. Неговият офис е непосредствено след „Натан роуд“ в Каулуун. Той е парси от Индия. Занимава се с обмяна на валута и с продажба на акции от време на време. Може би ще може да ви помогне — но да знаете, ако ви даде пари в заем, или кредит, лихвата ще е голяма.
	— Много благодаря, мистър Перейра. — Паул Чой протегна ръка и изненаданият Перейра топло стисна десницата му. Обърна се да тръгне, но внезапно спря.
	— Вижте, мистър Перейра… пазарът на акции. Има ли някаква вероятност? Каквато и да е? Някакъв начин да упражнявам такава дейност?
	Мануел Перейра беше със сребърносиви коси, дълги красиви ръце и говореше великолепно китайски. Той внимателно прецени младежа пред себе си. След това тихо каза:
	— Няма нищо, което да ви пречи да откриете фирма, да установите собствен пазар на акции — китайска борса. Това не противоречи на хонконгските закони — или липсата им. — Очите на възстария библиотекар блестяха. — Единственото, което ви трябва са пари, контакти, познания и телефони.


	— Моите пари, моля — дрезгаво каза амата най-после й беше дошъл редът. — Ето ми спестовната книжка. — Лицето й се бе зачервило от горещината. Часът беше три без десет и тя стоеше на опашката от разсъмване. Пот бе избила по бялата й блуза. Посивялата й коса бе вързана на опашка отзад. — _Айейа_, не се бутайте, — викна тя на тези след нея. — И вашият ред ще дойде!
	Уморената касиерка взе подадената книжка и след това погледна към часовника. „Слава Богу, затваряме след десет минути“ — помисли с облекчение тя и в същото време се чудеше как ли ще успеят да затворят вратата при толкова напиращи да влязат.
	В книжката имаше 232,42 ХК долара. Изпълнявайки инструкцията на мистър Санг, да протака обслужването, тя отиде до картотеката и започна да прави справката, като се опитваше да не чува потока от неприлични забележки на нетърпеливите клиенти. Видя, че сумата е нанесена коректно в книжката, пак погледна часовника и се върна на високото си столче пред гишето. Отключи чекмеджето с парите. Вътре нямаше достатъчно и тя отново го заключи. Изправи се и тръгна към офиса на главния менажер. Вълна на раздразнение мина през чакащите на гишето. Касиерката беше несръчна в работата си и ниска на ръст жена. Очите на чакащите я следяха, поглеждайки ту часовника, ту нея.
	Тя почука на вратата, влезе и затвори след себе си.
	— Не мога да платя на старата Ах Там. — Останали са ми само 100 ХК долара, отлагах, колкото е възможно.
	Санг избърса потното си лице.
	— Часът е почти три, мис Чо, тя ще ти е последният клиент.
	Той я изведе през страничната врата и слязоха в трезора. Вратата на сейфа трудно се отваряше. Касиерката ахна, като видя изпразнените рафтове. Обикновено по това време те бяха пълни с подредени една върху друга пачки и книжни фишеци с монети. Подреждането на парите след затваряне беше любимото й занимание, както и докосването на новите, шумолящи току-що отпечатани банкноти.
	— О, това е ужасно, почитаеми Санг! — възкликна почти разплакана тя. Очилата й се бяха изпотили и косата разрошила.
	— Това е временно, само временно, мис Чо. Не забравяй какво писа днес достопочтеният Хейпли в _„Гардиън“_. — Опита се да я успокои той. Взе последните пари от сейфа, ругаейки пристигналата пратка. — Ето вземи. — 15 000 са, за да поуспокоиш тълпата. — Подаде й да се разпише за тях и взе още за другите двама касиери. Сега вече трезорът беше празен.
	Когато влезе в залата, последва наелектризирано, напрегнато затишие при вида на очевидно голямата сума пари. Даде парите на другите касиери и се върна обратно в офиса си.
	Мис Чо подреди внимателно пачките в чекмеджето си. Всички я наблюдаваха, нея и другите двама касиери. Тя остави върху гишето пачка с 1000 долара, разкъса лентичката и отброи 320 ХК долара, три по един и останалите в монети. Провери парите отново и ги подаде през гишето. Възрастната жена ги натъпка в книжен пакет. Следващият от опашката пристъпи изнервен на нейното място и пъхна спестовната си книжка под носа на мис Чо.
	— Ето, за Бога. Искам седем хиля…
	Точно в този момент удари три часа и мистър Санг незабавно се появи и обяви на висок глас:
	— Съжалявам, но работният ден приключи. Всички касиери да затворят… — краят на думите му бе заглушен от възмутените протести на опашката.
	— _Дю не ло мо_, от тъмно вися на тая проклета опашка…
	— Чакал съм цели осем часа.
	— О моля, платете ми, имате достатъчно…
	— Моля, моля, моля, моля…
	При нормални условия биха затворили вратите и обслужили останалите вътре клиенти. Сега обаче, тримата изплашени касиери послушно затвориха гишетата, въпреки протестите на клиентите. Окачиха табелки ЗАТВОРЕНО.
	Изведнъж навалицата в банката се превърна в разярена тълпа.
	Тези отпред бяха притиснати към гишетата от напиращите да влязат вътре. Някакво момиче изпищя. Протегнати ръце се вкопчваха в решетката, която беше по-скоро декоративна, отколкото защитна. Всички бяха бесни. Възрастен моряк, който беше на ред, протегна ръка и се опита да издърпа чекмеджето с парите. Амата, която току-що си получи парите се мъчеше да си пробие път встрани, но бе притисната от кипящата тълпа. Друга жена изгуби равновесие и падна. Опита се да се изправи, но мелницата от крака не й даваше възможност да го направи. Изпаднала в отчаяние тя захапа един крак и така успя да стане със скъсани чорапи и ужасено лице. Нейната паника екзалтира още повече тълпата. Някой извика.
	— Убийте кучия син…
	Всички подеха:
	— Убийтее!
	Последва миг на колебание, след което всички едновременно, като един се втурнаха напред.
	— Стоп!
	Командата се разнесе като гръм първо на английски, после на хакло, на кантонезки и отново на английски. Настъпи затишие.
	Униформеният полицейски инспектор стоеше уверено и спокойно пред тях без оръжие, само с мегафон в ръка. Беше влязъл през задната врата на банката.
	— Часът е три — каза той на хакло. — Според закона банките се затварят в три часа. Тази банка в момента е затворена. Моля обърнете се и си отидете по домовете! Спокойно без паника!
	Ново затишие, този път по-напрегнато, след това увеличаващи се признаци за начало на насилие, един мъж намусено възропта.
	— Какво ще стане с парите ми…?
	Другите почти бяха поели ропота, но полицаят реагира бързо, много бързо, директно към мъжа — вдигна подвижната преграда на тезгяха, разбута тълпата и застана пред него. Хората отстъпиха назад.
	— Утре — тихо каза той, — ще си изтеглиш всичките пари утре.
	Мъжът сведе поглед, скривайки омразата си към чужденеца със сини, студени като на риба очи. Отстъпи намръщен назад. Полицаят погледна останалите директно в очите.
	— Вие отзад — заповяда той, моментално и безпогрешно откривайки мъжа, който ги задържа. — Обърнете се и дайте възможност на хората да излязат.
	Мъжът покорно изпълни заповедта. Възбудената тълпа доби отново човешки вид. След моментно колебание още един се обърна и започна да пробива път към вратата.
	— Хайде да излизаме, няма за какво да се мотаем тук цял ден — кисело подкани той.
	Всички започнаха да излизат, роптаейки гневно — но поотделно, не като възбудена тълпа. Санг и касиерите избърсаха изпотените си от напрежение лица, след това седнаха зад преградата на безопасно разстояние.
	Полицейският началник помогна на възрастната ама да се изправи. В края на устата й имаше засъхнало петънце кръв.
	— Добре ли сте, госпожо? — попита той на хакло.
	Тя се взря недоумяващо в него. Той повтори въпроса си на кантонезки.
	— А, да… да — дрезгаво отговори тя, здраво притиснала към гърдите си книжния пакет с парите. — Благодаря. — Тя се обърна, потопи се в изнизващото се множество и изчезна. Стаята скоро се опразни. Англичанинът застана на тротоара пред банката, след като и последният клиент беше излязъл. Започна фалшиво да си подсвирква с уста, гледайки как хората се разпръскват в различни посоки.
	— Сержант!
	— Да, сър.
	— Можеш да освободиш хората си. Доведи ги утре сутринта в девет и ще поставиш един на пост пред входа, за да пуска само по трима в банката. Ти и още четирима души ще сте повече от достатъчно.
	— Да, сър — сержантът козирува.
	Полицейският инспектор се обърна и влезе в банката. Заключи входната врата и се усмихна на Санг.
	— Доста е влажно този следобед, нали? — каза той на английски, за да достави удоволствие на менажера, — всички образовани китайци в Хонконг се гордееха, че говорят този международен език.
	— Да, сър — отговори изнервеният Санг.
	Той харесваше инспектора и му се възхищаваше. Но днес за първи път виждаше белия началник изправен пред разярената тълпа, застанал сам, като зъл бог пред разбунтуваното множество, предизвиквайки го да започне да бълва огън и пламък.
	Отново го побиха тръпки и той промълви:
	— Благодаря, инспекторе.
	— Дай да отидем в кабинета ти и да направя докладната.
	— Да, моля. — Санг се наду пред подчинените си и се разпореди: — Приключете с книгите и приберете всичко по места.
	Той заведе инспектора в офиса си, седна и се усмихна облекчено.
	— Чай, инспекторе?
	— Не, благодаря. — Главният инспектор Доналд С. С. Смит беше около метър и осемдесет висок, добре сложен, с руса коса, сини очи и опънато загоряло от слънцето лице. Той извади сноп листа и ги постави на бюрото. — Това са сметките на моите хора. Утре в девет ще закриеш влоговете и ще им ги изплатиш. Ще чакат пред задния вход на банката.
	— Да, разбира се. Ще бъде чест за мен, но ще изгубя много от престижа си, ако ме напуснат толкова ценни вложители. Инспекторе, банката е толкова сигурна днес, колкото беше и вчера.
	— Разбира се. Независимо от това, утре в девет. Моля в брой. — Той му подаде още попълнени бланки и четири спестовни книжки. — За тези тук ще взема изплатими чекове. Сега веднага.
	— Но инспекторе, денят днес е необичаен. Банката „Хо-Пак“ няма проблеми. Разбира се, ако искате можете да…
	— Сега. — Смит се усмихна приветливо. — Бланките са подписани и попълнени.
	Санг ги погледна. Всичките бяха на китайци, които знаеше, че са познати на познати на този човек, чийто прякор беше Змията. Общата сметка на тези влогове възлизаше на 850 000 ХК долара. „И това е само в този клон — помисли си Санг, силно впечатлен от проницателността на Змията. Какво ли ще се получи, ако се прибавят и сметките във «Виктория», «Блекс» и всички други клонове в Абърдийн?“
	— Добре — уморено каза Санг. — Но ще ми бъде много болно, че толкова много вложители напускат нашия клон.
	Смит отново се усмихна.
	— Нали още не е фалирала „Хо-Пак“?
	— О не, инспекторе — отговори Санг, шокиран. — Издали сме активи на стойност един билион, имаме и банков резерв от десетки милиони в брой. Това са само хора, като тези местните тук, които временно са изгубили доверие в банката. Видяхте ли статията на мистър Хейпли в _„Гардиън“_?
	— Да.
	— Ах. — Лицето на Санг помръкна. — Злобни клюки, разпространявани от ревниви шефове на фирми и банки! Щом Хейпли го твърди, разбира се, че е така.
	— Сигурно! Между другото, аз съм доста зает този следобед.
	— Да. Разбира се. Веднага ще се заема. Аз, ъ, четох във вестника, че сте хванали един от бандата Бивши вълци.
	— Трима заподозрени, мистър Санг, само заподозрени.
	Санг потръпна.
	— Дяволи! Но ще ги хванете всичките… изроди такива, да изпратят ухото на сина му! Сигурно са чужденци. Мога да се басирам, че е работа на чужденци. Ето, сър, чековете са готови…
	На вратата се почука. Влезе ефрейтор и козирува.
	— Извинете, сър, навън чака камион на банката. Казаха, че са от главния офис на „Хо-Пак“.
	— _Айейа_ — възкликна с облекчение Санг, — най-после. Бяха обещали да пристигнат до два часа. Пристигнали са още пари.
	— Колко? — попита Смит.
	— Половин милион, — избърза да отговори ефрейторът, подавайки документа. Той беше нисък, буден мъж с подвижни очи.
	— Добре — каза Смит. — Така, мистър Санг, това ще намали натиска върху вас утре, нали?
	— Да. Така е. — Санг видя, че двамата мъже го наблюдават и побърза да каже, — ако не бяхте вие и вашите хора… С ваше позволение искам да се обадя сега на мистър Ричард Куанг. Сигурен съм, че ще бъде чест за него да направи малък принос към благотворителния фонд на полицията в знак на признателност.
	— Много любезно, мистър Санг, но няма нужда.
	— Ще се почувствам засегнат, ако не приемете, инспектор Смит.
	— Наистина сте много любезен, — каза Смит, уверен, че без него и хората му, Санг, касиерите и още много други сега щяха да са мъртви. — Благодаря, но наистина няма нужда. — Той прие изплатимите чекове и излезе.
	Мистър Санг започна да убеждава ефрейтора, който накрая се съгласи да повика началника си, сержант Мок. Той също започна да отказва в началото.
	Мистър Санг продължи да настоява. Ричард Куанг, на свой ред одобри предложеното от менажера дарение — 20 000 ХК долара в брой.
	— Мистър Мок, приемете ги, моля ви, заедно с благодарностите на банката.
	— Благодаря, почтени Санг — каза любезно Мок, поставяйки парите в джоба си. Беше доволен, че е в дивизията на Змията и изключително впечатлен от предсказанието на шефа си за размера на вероятното възнаграждение, което ще получат за свършената следобед работа в банката. — Надявам се да останете платежоспособни и да надживеете бурята. Утре ще организираме работата и денят ще мине по-спокойно. Ще бъдем тук в девет за парите си…


	Старата ама седеше на пейка край пристанището, за да се възстанови от преживяното в банката. Гърдите я боляха, всъщност те винаги я боляха — уморено си помисли тя. Съдба. Казваше се Ах Там. Понечи да стане, но млад шляещ се наблизо мъж я спря.
	— Сядай долу, старо! Искам да говоря с теб. — Беше нисък, около двадесетгодишен, тумбест, с лице нашарено от белези от шарка. — К’во имаш в плика?
	— Какво? Какъв плик?
	— Този, дето си го стиснала с вонящите си ръце.
	— Този ли? Нищо, почтени господине. Това са бедните ми покупки, които…
	Младежът седна на пейката до нея и изсъска в ухото й:
	— Млък, стара вещице! Видях те, че излезе от шибаната банка. Колко имаш в плика?
	Изплашената старица отчаяно стискаше парите до гърдите си. Беше затворила очи от ужас и проплака:
	— Това са всичките ми спестявания, поч…
	Той издърпа илика и го отвори.
	— _Айейа!_ — Преброи старите банкноти. — 323! — каза презрително. — Ти на кого си ама — на някой просяк ли? Май не си от много умните на тоя свят?
	— О да, така е, почтени господине! — отвърна, следейки го с малките си черни очички.
	— Моят дял е 20 процента — каза той и започна да отброява.
	— Но сър — захленчи умолително тя, — 20 е много за мен. Ще направите голямо добро, ако приемете 5 процента заедно с благодарностите на една бедна старица!
	— 15.
	— 6.
	— 10 и това е окончателно. Няма цял ден да се разправям с теб!
	— Но сър, вие сте млад и силен. Силните трябва да защитават възрастните и бедните.
	— Така е — помисли за момент той, опитвайки се да бъде справедлив. — Добре, 7 процента.
	— О, колко сте великодушен, сър. Благодаря. — Тя го гледаше докато той отброи 22 долара, след това бръкна в джоба на дънките си и извади още 61 цента.
	— Ето, вземи. — Даде й рестото, след това й върна плика с парите.
	Амата започна да го отрупва с благодарности. Беше щастлива от споразумението, което бяха постигнали.
	„О, богове — мислеше екзалтирано тя, — 7 вместо, най-малко 15, е справедливо.“
	— И вие ли имате пари в тази банка, почтени господине? — любезно го попита тя.
	— Разбира се — отговори вежливо младежът, сякаш е вярно. — Моето Братство има сметка там от години. Имаме… — той удвои първата сума, която му дойде наум — … само в този клон имаме над 25 000.
	— _Иий_ — монотонно проточи възклицанието си старицата. — Толкова богат! В момента, в който те видях, знаех, че си 14 карата злато… и че си почтен.
	— Дори съм по-добре, отколкото си мислиш — гордо и самодоволно се захвали той. — Аз съм… — Но спря, спомняйки си предупрежденията на шефа, да бъде предпазлив. И разбира се не й каза, че е Кин Соп-минг, Смолпокс Кин, един от бандата на Бившите вълци и че са четирима. — Хайде, заминавай, стара жено. Имам по-важна работа от това да си говоря с теб.
	Амата се изправи, поклони се и тогава забеляза мъжа, който беше пред нея на опашката в банката. Кантонец, закръглен продавач, който имаше сергия за домашни птици на една от търговските улици в Абърдийн.
	— Добре — каза му тя, — но ако искаш клиент, ето там има един лесен. Беше пред мен на опашката в банката, изтегли над 8 000 ХК долара.
	— О, къде е? Къде е той?
	— Ще ми дадеш ли 15 процента?
	— 7 — и това е последно! 7!
	— Добре, 7. Погледни натам! — прошепна тя. — Дебелият, дето прилича на мандарин, с бялата риза — този дето се е изпотил.
	— Разбрах.
	Младежът се изправи и се отдалечи, за да пресрещне търговеца на птици. Засече го на ъгъла. Мъжът замръзна, изплашен за момент, след това се пазари малко и накрая плати 16-те процента, които му искаха, след което си тръгна. Младежът се върна при амата.
	— Ето, бабке — каза той. — Прелюбодеецът имаше 8 162. 16 процента от тази сума прави…
	— 1 305,92, а моите 7 са 91,41, моментално си сметна дела амата.
	Той отброи точно, а тя се съгласи да дойде на следващия ден и да шпионира за него.
	— Как се казваш?
	— Ах Су — излъга тя. — А ти?
	— Мо Уу-фанг — отвърна той, използвайки името на приятеля си.
	— До утре — сбогува се радостно, доволна от дневната печалба, пак му благодари и се отдалечи, поклащайки се тромаво.
	Неговата печалба от деня също беше добра. Сега имаше в джоба си над 3 000 долара, а сутринта беше само с парите за рейса. Неочакван късмет! Сутринта бе дошъл в Абърдийн от „Глесинг пойнт“ без други планове, освен да пусне още едно писмо за откуп до „Хаус ъф Чен“.
	— Ще го пуснеш, за да пратим шибаната полиция по грешна следа — каза баща му, който беше шеф на бандата.
	— Но това писмо няма да ни донесе пари.
	— Как можем да му предадем сина, като е убит и заровен? Ти би ли платил без никакво доказателство, че ще ти го върнат жив? Разбира се, не! Голяма грешка е, че си го ударил с лопатата.
	— Но той се опита да избяга! — оправда се брат му.
	— Истина беше, брат ми. Но първият удар беше достатъчен и не го уби, само малко му преви главата. Не трябваше да удряш повече!
	— Не трябваше, но ме бяха хванали вече дяволите и продължих. Ударих го само четири пъти! Иий, тези благородници са с много меки глави!
	— Да, прав си — съгласи се баща му, Кин Мин-та или още Болдхед Кин, който беше нисък, оплешивял, с много златни зъби. — Хайде, няма какво да се връщаме повече на това. Джос. Негова си е грешката, дето се е опитвал да избяга! Видяхте ли какво пише в сутрешния брой на _„Таймс“_!
	— Не — още не, татко.
	— Ето, дай да ти го прочета: „Директорът на полицията е дал изявление, че са арестували трима заподозрени, един, от които предполагат, е член на Бившите вълци, опасната престъпна банда, отвлякла Джон Чен. Властите се надяват, случаят скоро да бъде разрешен“.
	Всички се разсмяха, той, по-малкият му брат, баща му и последният член на бандата — приятелят му, Дог-йърд Чен, Пун По Чен. Добре знаеха, че това са фантазии на полицията. Нито един от тях не беше член на някакво тричленно братство и нито един не беше залавян за престъпление досега, въпреки че основаната от баща му банда вече доста време оперираше хазартен синдикат в „Норт пойнт“. Баща му предложи отвличането на Джон Чен, както и изпращането на отрязаното ухо, когато неблагоразумният нещастник се бе опитал да избяга.
	— Всяко зло за добро! „Убий един, за да ти имат страх хиляди“! Изпращайки ухото ще сплашим цял Хонконг, ще се прочуем и забогатеем.
	„Да, точно така — мислеше той, припичайки се на слънце в Абърдийн. — Но все още не сме забогатели. Не казах ли на баща си тази сутрин, че нямам нищо против да бия този път и да изпратя писмото. Но това няма да ни донесе пари.“
	— Няма значение, слушай ме какво ти казвам! Измислил съм план, достоен за Ал Капоне. Ще почакаме няколко дена и тогава ще позвъним в „Хаус ъф Чен“. Ако веднага не получим парите, ще отвлечем самия компрадор — великия мистър Чен!
	Всички го зяпаха със страхопочитание.
	— Да, и ако мислиш, че и този път няма да плати, след като е видял ухото на сина си, разбира се ще кажем, че е ухото на сина му… можем да го изровим и да му покажем и другото ухо?
	Смолпокс Кин се развесели, спомняйки си как се кикотеха при тези думи. Само дето не се търкаляха от смях по пода.
	— Сега по работа, Дог-йърд Чен, имаме нужда отново от твоя съвет.
	Дог-йърд Чен беше далечен братовчед на Джон Чен и работеше като менажер в една от многобройните му китайски компании.
	— Твоята информация за сина беше отлична. Може би ще успееш да ни осведомиш и за движенията на бащата?
	— Разбира се, почитаеми шефе, няма проблеми — отговори Дог-йърд Чен. — Той е човек с постоянни навици и лесно се плаши. Също и сладкодумната му жена, тая кучка, която сигурно спи все от една и съща страна на леглото. Тя така бързо ще ни снесе парите, само и само бързо да си го върне жив и здрав. Сигурен съм, че сега той ще е по-сговорчив. Ще трябва да му искаме двойно на това, което очакваме да получим. Цял живот работя за него и го знам какъв скъперник е.
	— Отлично. Сега с Божия благословия, дай да решим, как и кога да отвлечем самия него?


>	19

#	16:01 часа

	Сър Дънстън Бар беше въведен в офиса на Ричард Куанг с подобаващо внимание. Главният офис на „Хо-Пак“ беше малък и непретенциозен, намираше се в центъра, недалеч от „Хаус стрийт“. Място по-скоро за работа, а не за показ. В повечето случаи двама-трима души работеха в един офис, движейки два-три различни бизнеса, използвайки един и същи телефон и една и съща секретарка. Защо не, би казал един умен човек? Така се печели.
	Ричард Куанг не споделяше с никого офиса си. Той знаеше, че това се харесва на белите му клиенти — а малкото, които имаше бяха много важни за него и за банката. Като възможното и толкова важното му избиране за член на „Търф клъб“ с право на гласуване или в „Хонконг голф клъб“, „Крикет клъб“ или някои от другите по-малки, но престижни клубове, които строго се контролираха от английски тай-пан и където се събираха големите бизнесмени.
	— Хелоу, Дънстън — поздрави любезно гостенина си Куанг. — Как си?
	— Чудесно. А ти?
	— Много добре. Сутринта ходих на хиподрума, гледах тренировката на коня ми.
	— Да. И аз ходих там.
	— О, не те видях!
	— Само за две-три минути. Моят кон имаше температура, вероятно ще се наложи да го задраскаме от състезанието в събота. Но видях твоята Бътърскот Лес, тя летеше по трека тази сутрин.
	— Почти счупи рекорда на трек. Определено ще се опитаме да го направим в събота.
	Бар се засмя:
	— Непременно ще ти се обадя малко преди състезанието и тогава ще ме посветиш в тайната си информация! Не можеш да имаш доверие на треньор или жокей, нали? Независимо дали е твой или мой!
	Поговориха за несъществени неща, а след това Бар мина по същество.
	Ричард Куанг се опита да прикрие шока си.
	— Да закрия всички сметки на корпорацията?
	— Да, стари приятелю. Днес. Съжалявам, такова е решението на съвета на директорите, докато не отмине надвисналата над главата ти буря.
	— Но ти не можеш сериозно да мислиш, че имаме затруднения в банката? — засмя се Ричард Куанг. — Не си ли прочел статията на Хейпли в _„Гардиън“_… Злобни лъжи на конкуренцията — някои банкери и тай-панове.
	— Да, прочетох това. Бих казал, че е една от неговите безсмислици. Абсурд? Злословене? Защо някой ще вземе да злослови? Говорих тази сутрин с Хавъргил и Саутърби и те казаха, че този път Хейпли трябва много да внимава, защото ако подозира тях — ще го съдят за клевета. Този човек заслужава бой с камшик! Както й да е… сега искам да получа изплатим чек — съжалявам, но това е искането на Съвета.
	— Да, да разбира се. — Ричард запази усмивката на лицето си, независимо от това, колко омразен в този момент му беше грамадният, червендалест англичанин. Ясно му беше, че Бар използва Съвета само, за да подпечата собствените си решения. — Нямаме проблеми, ние сме билион доларова банка. Колкото до клона в Абърдийн, това е работа на подозрителните и суеверни местни жители.
	— Да, знам. — Бар го наблюдаваше. — Чух, че си имал проблем в клона на Монкок, също и в Цим Ша Цуи… в Ша Тцуи, Новите територии. Господ да ти е на помощ… и в Лан Тао също. — Лан Тао беше остров на шест мили източно от Хонконг, най-големият в архипелага от триста острова, влизащи в границите на колонията. Беше почти безлюден, поради недостига на вода.
	— Няколко клиенти изтеглиха влоговете си — каза Ричард Куанг иронично. — Нямаме проблеми там.
	Всъщност имаха проблеми. Той го знаеше и се страхуваше, че и на другите им е ясно. Започна се с Абърдийн. След това, през деня звъняха разтревожено и менажери от други клонове. Банката имаше осемнадесет клона, пръснати из колонията. В четири от тях тегленията силно нараснаха. В ранния предобед, оживена опашка се бе оформила и в Монкок. Всички искаха целите си влогове. Макар, че случилото се в Монкок не прие застрашителните размери на Абърдийн, недоверието към банката растеше. Ричард Куанг можеше да си обясни реакцията на хората по крайбрежните села, като отзвук от новината за това, че Фоу Фингър Уу и неговите хора масово си бяха изтеглили влоговете. Но тогава, каква бе причината за опашките в Монкок? Защо там? А защо в Лан Тая? Ами в Цим Ша Цуи — най-печелившият му клон, който съперничеше с оживлението си на „Голдън фери терминал“, където дневно минаваха 150 000 души, пътуващи за и от Хонконг?
	Трябва да е някакъв заговор!
	„Дали зад всичко това не стои моят враг и изпечен съперник Смайлър Чинг? Или онези гадове от «Блекс» и «Виктория»?“
	Ами ако мозъкът на този заговор е Хавъргил? Или пък Саутърби от „Блекс“ — той винаги ме е мразел. Проклетници! Но защо им трябва да ме нападат? Разбира се, аз съм по-добър банкер от тях и те завиждат, но моят бизнес е с цивилизовани хора и едва ли ги засяга. Защо? Или пък е изтекла информация, че въпреки моите решения за ръководенето на банката и въпреки възраженията ми, моите партньори, пряко контролиращи банката са разгласили, че вземам фондове — за кратки срокове при ниска лихва, а отпускам заеми за недвижими имоти — за дълги срокове при висока лихва. И сега в резултат на тяхната глупост няма да можем да издържим на натиска.
	На Ричард Куанг му идваше да крещи, да си скубе косите. Неговите тайни съдружници бяха Ландо Мата и Тайтфист Танг, основни акционери на хазартния и златообработващия синдикат в Макао, заедно със Смъглър Мо, който пък му помогна да основе и финансира „Хо-Пак“ преди десет години.
	— Видя ли тази сутрин предсказанията на Стария сляп Тунг? — попита го той, усмихнат.
	— Не, не съм. Какво казва?
	Ричард Куанг потърси вестника и след това му го подаде.
	— Всичките предсказания са за бум. Навсякъде осмица, щастливо число и сме в осмия месец. Рожденият ми ден също е на осми този месец…
	Бар прочете предсказанието. Въпреки вроденото си недоверие в такива неща, бе живял достатъчно дълго в Азия, за да може категорично да ги отхвърли. Сърцето му се разтуптя. Популярността и всеобщото уважение към Стария сляп Тунг бяха големи.
	— Боже, та ако човек му вярва ще си помисли, че ни предстои най-големия бум в историята — смая се той.
	— Обикновено е доста предпазлив. _Айейа_, представяш ли си какво означава това. Направо нечувано! Много добре, нали?
	— Повече от добре. Междувременно, стари приятелю, дай да приключим с този бизнес, а?
	— Разбира се. Само че, Дънстън, това е много шум за нищо. По-силни сме от всякога — акциите ни едва са спаднали с един пункт. — Още с отваряне на борсата са били пуснати масово малки количества наши акции, под стойността им, на което ако не се реагира веднага, цената стремглаво пада. Ричард Куанг бе наредил на брокерите си моментално да ги изкупят и да продължават да изкупуват. Това бе стабилизирало запаса му от акции. През деня неговите дилъри, за да запазят позицията на акциите му трябваше да закупят почти пет милиона дяла, невиждано количество, продадено за един ден. Никой от експертите му не можа да открие кой бе пуснал за разпродажба такова голямо количество. Нямаше друга причина за загубване на доверието в банката, освен оттеглянето на Фор Фингър Уу. Да е проклет този дърт дявол и неговият прекалено умен, изучен в Харвард племенник! — Защо не…
	Телефонът иззвъня.
	— Извини ме! — предупредих да не ме прекъсваш!
	— Мистър Хейпли от _„Гардиън“_, каза, че е важно, — оправда се секретарката Мери Йок, негова племенница. — Обади се и секретарката на тай-пан. Съвещанието на директорския съвет на „Нелсън трейдинг“ е изместено за днес в пет часа следобед. Мистър Мата позвъня и каза, че също ще присъства.
	Сърцето на Ричард Куанг прескочи няколко удара. „Защо? — питаше се той, ужасено. Нали съвещанието трябваше да бъде отложено за следващата седмица. Ох, защо?“ Остави този въпрос за по-късно и се върна на Хейпли. Реши, че ще е твърде опасно да отговаря на въпросите му в присъствието на Бар.
	— Предай му, че ще го потърся по-късно — той се усмихна. — Хайде да го отложим за ден-два, Дънстън, ние наистина нямаме проблеми…
	— Не мога, приятелю. Съжалявам. Имаше специално заседание по въпроса и решението е това да се уреди още днес. Бордът на директорите настоява за това.
	— В миналото сме били много щедри към вас — в момента работите с четиридесет милиона наши пари, които сме отпуснали без гаранции. Имаме и други седемдесет милиона вложени, като джойнт венчър, в новата ви строителна програма.
	— Да, Ричард, наистина си бил щедър и твоята печалба ще е значителна. Но тези заеми са нещо друго и споразуменията по тях бяха направени в дух на добра воля още преди доста време и ще бъдат честно уредени в определените срокове. Никога не сме имали неустойка към „Хо-Пак“ или към който й да било. — Бар му подаде обратно вестника и заедно с него подписаните и подпечатани с печата на корпорацията книжа. — Сметките ще се обединят, така че един чек ще бъде достатъчен.
	Общо възлизаха малко над девет и половина милиона долара.
	Ричард Куанг подписа чека и го подаде с усмивка на сър Дънстън Бар, след това, когато той си отиде, започна да проклина всички наоколо, отиде в офиса си и тръшна вратата след себе си. Изрита бюрото, после вдигна телефона и се разкрещя на секретарката, да го свърже с Хейпли.
	— Да ги вземат дяволите всички! — изпищя той към тавана и се почувства по-добре. Чудя се… ох, чудя се дали ще мога да убедя Змията, утре да забрани всякакви опашки? Може би той и хората му ще могат да го направят, като се разминат само с няколко счупени ръце.
	Ричард се замисли. Денят му бе отвратителен. Започна още сутринта на хиподрума. Беше уверен, че треньорът — или жокеят — дават на кобилата му стимулиращи хапчета, за да бяга по-бързо. А на състезанието в събота ще прекратят хапчетата, ще подкрепят някой аутсайдер и накрая ще приберат печалбата без той да участва в подялбата. Отвратителни мърши са всичките! Лъжци! Сигурно мислят, че издържам коня си, за да губя пари?
	Капризният Бар и кучият му син чичо Уу! Тези тегления ще са причината да загубя повечето от парите си. И без подкрепата на Ландо Мата, Смъглър Мо, Тайтфист Танг и тази на тай-пан мога да мина. Достатъчно съм силен да издържа. Сигурно трябва да крещя и пищя, да проклинам и плача, но всъщност нищо не може и няма да уплаши нито мен, нито „Хо-Пак“. Твърде много държат на мен.
	Наистина скапан ден. Единственият светъл момент беше срещата му с Кейси. Достави му удоволствие да гледа тази толкова умна, спретната, свежа и открита американка. Разговаряха за финанси и той почувства, че може със сигурност да им вземе целия или поне част от бизнеса. Чистата печалба ще е голяма. Стори му се доста наивна. Познанията й за банково дело и финанси са впечатляващи, но за света на Азия, никакви! Толкова е наивно да излагаш открито плановете си. Да благодарим на Бога, че ги има американците.
	— Аз обичам Америка, мис Кейси. Да. Два пъти в годината ходя там, хапвам хубави стекове и се забавлявам във Вегас — и правя бизнес, разбира се.
	„_Иий_ — мислеше щастливо той, — проститутките там са най-добрите и най-достъпните в света и струват доста по-евтино от момичетата в Хонконг! Такова удоволствие е да правиш любов с американките — миришат приятно, страхотни гърди, дълги бедра и хубави задници. Но, най-хубаво е във Вегас. Спомни си русата красавица, дето стърчеше над него, но като легна в леглото…“
	Личният му телефон позвъни. Вдигна го раздразнен както винаги, защото му се бе наложило да го инсталира. Но нямаше друг избор. Направи го, когато го напусна дългогодишната му секретарка, за да се ожени, и жена му се наложи да назначи на нейно място любимата си племенница. „За да го шпионира разбира се — кисело си помисли той. — _Иий_, през какво ли не трябва да минава мъжът?“
	— Да? — обади се той, чудейки се, какво ли иска сега жена му?
	— Не си ми се обаждал цял ден… Чакам от часове да те чуя!
	Чувайки гласа на любовницата си, сприхавото му настроение изчезна.
	— Слушай, малко съкровище — отговори разнежено той. — Бедното ти татенце беше много зает през целия ден. Аз…
	— Ти просто не искаш вече скъпата си дъщеричка. Ще трябва да се удавя в пристанището или да си намеря друг, който да ме цени повече!
	Кръвното му се вдигна, докато слушаше разтревожените й оплаквания.
	— Хайде, престани, съкровище, ще се видим тази вечер в десет. Ще си направим пиршество с осем различни блюда в любимия ми ресторант и…
	— Десет е много късно и не искам пир, искам стек и да вечеряме в ресторанта на покрива на хотел „Виктория енд Албърт“ и шампанско!
	Куражът му се стопи при мисълта, че може да бъде видян и да го наклеветят на жена му. Но пък от друга страна ще се издигне много в очите на приятели, врагове и на цял Хонконг, ако покаже новата си метреса, новоизгряващата звезда на небосклона на хонконгската телевизия — Винъс Пун.
	— Ще те взема в десет.
	— Десет е много късно. Девет.
	Набързо премисли всичките си срещи за вечерта, за да види как да задоволи каприза й.
	— Виж, малко съкровище, аз ще се…
	— Десет е късно. Девет. Мисля, че ще умра от мъка, защото ти не ме обичаш вече.
	— Послушай ме. Татенцето ти има три срещи и не…
	— Ох, главата ме заболя, като ми говориш така си мисля, че не ме искаш вече. Този жалък човек трябва да ми среже вените, или…
	Той почувства промяната в гласа й. Всичко се обърна в стомаха му при тази заплаха.
	— Или да започна да отговарям на телефонните обаждания на други, разбира се по-нискостоящи от моето татенце, но също толкова богати, независимо от това…
	— Добре, малко съкровище. Ще дойда в девет!
	— О, ти ме обичаш, нали миличък! — Независимо, че говореше кантонезки, Винъс Пун нарочно използваше английски думи и караше сърцето му да се разтапя. Английският беше езикът на любовта за модерните китайци, в техния липсваха романтични думи. — Кажи ми! — настояваше тя. — Кажи, че ме обичаш!
	Той й го каза с отпаднал глас и след това затвори телефона.
	„Малка сладкодумна никаквица — каза си раздразнено той. — Но какво да се прави. Само на деветнадесет години е и има право да е капризна, сприхава и да изисква, когато ти си почти на шестдесет. Тя те кара да се чувстваш на двадесет и твоят _yang_ изпитва блаженство. _Иий_, Винъс Пун е най-добрата, която съм имал. Скъпа, но сякаш има мускули в нейното златно дере, за което беше писал легендарният император Канг.
	Почувства възбудата на своя _yang_ и се почеса доволно. Какво да дам на тази малка хитруша тази вечер? Ще й купя пръстен, а да, пръстен с камбанки. Това сигурно ще я накара да бъде много старателна, като се забавляваме.
	Но трябва да помисля за утре. Как да се приготвя за утре?
	Да се обадя на сержант Танг-по в Цим Ша Цуи и да ангажирам неговото и на всички други подразделения в Каулуун. Да им кажа добре да екипират полицаите си. Да телефонирам в «Блекс» и на братовчеда Танг от голямата «Танг енд по бенк» и братовчеда Смайлър Чинг и Хавъргил, да подготвят допълнително пари срещу гаранции и холдингови акции на «Хо-Пак». А да, ще телефонирам и на приятеля си Джо Джейсън, вицепрезидент на «Чикаго федеръл енд интернешънъл Мърчънт бенк» — неговата банка има активи за над четири билиона и той има да ми се реваншира за много услуги. Много. Много бели са ми задължени.“
	Спомняйки си изведнъж за срещата при тай-пана, Ричард Куанг се откъсна от бляновете си. Душата му се сви. „Нелсън трейдинг“ може да депозира билион и огромни суми в брой. Ох, ако „Нел…“
	Телефонът иззвъня дразнещо.
	— Чичо, мистър Хейпли се обажда.
	— Хелоу, мистър Хейпли, радвам се да ви чуя. Съжалявам, че бях зает.
	— Няма нищо, мистър Куанг. Исках да уточня няколко неща с вас, ако е възможно. Първо за вълненията в Абърдийн. Полицията с…
	— Едва ли може да се нарекат вълнения, мистър Хейпли. Няколко шумни, нетърпеливи клиенти, това е всичко — каза той, ненавиждайки канадско-американския акцент на Хейпли и необходимостта да се държи любезно с него.
	— В момента гледам няколко фотоса тук, мистър Куанг, тези от следобедното издание на _„Таймс“_ — прилича ми на бунт.
	Банкерът се размърда в стола си и с усилие се овладя.
	— Добре, не съм бил там… аз ще говоря с мистър Санг.
	— Вече говорих, мистър Куанг. Разговарях с него половин час. Той каза, че ако не е била полицията, тълпата е щяла да разруши банката до основи. — Последва колебание. — Вие сте в правото си да мълчите по въпроса, но аз се опитвам да помогна, а не мога да го направя без факти, така че, ако сте съгласни да сътрудничите… Колко хора са изтеглили влоговете си в Лан Тао?
	Ричард Куанг отговори, намалявайки цифрата наполовина.
	— Нашият човек каза, че са 36. 82 — в Ша Тин. Колко са в Монкок?
	— Малко.
	— Знам, че са били 48, други 100 са си тръгнали при затварянето на банката. Ами в Цим Ша Цуи?
	— Нямам още данни за там, мистър Хейпли — каза спокойно Ричард Куанг, обхванат от нетърпение, вбесен от тона, с който го разпитваше Хейпли.
	— Всички вечерни издания са пълни с информации за натиска върху „Хо-Пак“. Някои дори използват думата фалит.
	— О, хо…
	— Да. Мисля, ще е добре да се приготвите за напечено положение утре по клоновете си, мистър Куанг. Изглежда опозицията ви се е организирала добре. Всичко е твърде точно подредено, за да може да се нарича съвпадение.
	— Ценя високо вашата загриженост, мистър Хейпли, много съм ви благодарен, разбира се. Ако мога нещо да направя…
	Отново дразнещият смях.
	— Някой от големите ви вложители да е закрил сметката си днес?
	Ричард Куанг се поколеба за част от секундата, Хейпли усети пробива и веднага се впусна.
	— Разбира се, аз зная за Фор Фингър Уу. Исках да кажа от големите английски бизнесмени.
	— Не, мистър Хейпли, още не.
	— Упорито се говори, че „Хонконг енд Лан Тао фармс“ ще сменят банката, с която работят.
	Ричард Куанг почувства язвителността на думите му.
	— Да се надяваме, че няма да се окаже вярно, мистър Хейпли. Кои са тай-пановете и с коя банка или банки ще работят? Да не би „Виктория“ или „Блекс“?
	— Вероятно китайска. Съжалявам, не мога да разкрия източника си. Но добре организирайте отбрана — изглежда големите са решили да ви съсипят.


>	20

#	16:25 часа

	— Те не спят заедно, тай-пан — каза Клаудия Чен.
	— Моля? — Дънрос откъсна погледа си от документите, над които работеше и я погледна разсеяно.
	— Не. Поне миналата нощ не са спали заедно.
	— Кои?
	— Бартлет и вашата Сирануш.
	Дънрос прекрати работата си.
	— О?
	— Да. Отделни стаи, отделни легла, закусват заедно — двамата в скромни халати, необичайно за тях, защото и двамата спят голи.
	— Така ли?
	— Поне така е било миналата вечер.
	Дънрос се усмихна и тя се зарадва, че новината го развесели. Беше първата му усмивка за деня. Откакто бе дошла сутринта в осем, той работеше непрекъснато, като обладан от зъл дух, тичаше по срещи, връщаше се обратно и пак работеше в офиса: полицията, Филип Чен, губернатора, два пъти ходи в банката, веднъж да посреща не знам си кой. Без обяд. Портиерът й каза, че е пристигнал в офиса още на разсъмване.
	Тя забеляза спад в настроението му днес. Тежестта на грижите, която рано или късно превива всеки тай-пан — понякога ги съсипва. Беше видяла как чезне бащата на Йан от непоносимите загуби на кораби през военните години — катастрофални за Хонконг, загубата на синовете и племенниците му. Загубата на Китай, накрая окончателно го съсипа. Беше видяла как Суецкият канал пречупи Аластър Струан и той не успя да се възстанови, особено след организираното от Горнт бързо спадане на акциите им.
	Сигурно много е преуморен. Да се грижи за всичките ни хора и за „Ноубъл хаус“, неприятностите с враговете, катастрофите, предизвикани от природните бедствия и от хора, които като че винаги присъстват при всяко зло — всички грехове и… и наказанията за минали грехове, които всеки момент може да се стоварят върху главите ни, както става от време на време. „Жалко, че не са китайци нашите тай-панове — помисли тя. — Тогава греховете на миналото щяха да са по-леки.“
	— Какво те кара да мислиш така?
	— Нито един от тях не облича нищо за спане — пижами или нощници. — Тя се изчерви.
	— Откъде знаеш, Клаудия?
	— Моля, тай-пан, не мога да разгласявам източниците си!
	— Какво друго знаеш?
	— А! — каза тя, след това бързо смени темата. — Срещата на Съвета на „Нелсън трейдинг“ е след половин час. Искахте да ви предупредя. Мога ли да ви отнема няколко минути преди това?
	— Да. След четвърт час. Какво друго знаеш?
	Тя въздъхна, след това важно погледна в бележника си.
	— Никога не е била женена. О, тай-пан, имала е много ухажори, но никой не се е задържал. Всъщност, ако се съди по клюките, никой не е…
	Дънрос повдигна учудено вежди:
	— Да не искаш да кажеш, че е девствена?
	— За това не сме сигурни — само, че няма репутация на момиче, което излиза с мъж и закъснява или не се прибира цяла нощ. Не. Единственият мъж, с който излиза, е мистър Бартлет и това не се случва често. Само, когато имат служебни ангажименти. Той, между другото, е доста голям бохем — плейбой е точната дума. Не само с една жена… Мистър Бартлет няма постоянна приятелка, тай-пан. Нищо постоянно, както те казват. Развел се е през 1956 година, същата година вашата Сирануш е започнала да работи във фирмата му.
	— Тя не е моята Сирануш — поправи я той.
	Клаудия се усмихна още по-широко.
	— Тя е на двадесет и шест години. Зодия стрелец.
	— Имаш някой, който й е задигнал паспорта — или най-малкото надзърнал в него?
	— О не, тай-пан, опазил ме Бог. — Клаудия се направи на шокирана. — Аз не шпионирам хората. Само задавам въпроси. Но се басирам, че не са били любовници с мистър Бартлет.
	— Това не е за бас, щях да съм изумен, ако не са спали заедно. Той очевидно е влюбен в нея и тя в него. Нали ги видя как танцуваха. Тук наистина няма място за басиране.
	Бръчките около очите й се задълбочиха.
	— Тогава, на колко ще се басираш, ако ти докажа, че изобщо не са били любовници?
	— А? Знае ли човек?
	— Казвай, тай-пан?
	Той я гледаше. После каза:
	— Хиляда към… Десет срещу един ти давам.
	— Съгласна съм! Залагам сто. Благодаря, тай-пан. Сега за „Нелсън“…
	— Откъде получи тази информация?
	Тя извади един от телексите, които държеше в ръцете си. Останалите остави в табличката на бюрото му.
	— Вие изпратихте телекс преди две вечери на хората ни в Ню Йорк, за да ви съберат информация за нея и да проверят отново досието на Бартлет. Отговорът току-що пристигна.
	Той го взе и го прегледа. Четеше страшно бързо и зрителната му памет беше феноменална. Телексът даваше информацията, която Клаудия, преди малко изложи пред него, без разбира се вмъкнатите от нея интерпретации. Телексът завършваше с това, че за К. С. Чолок не се знае да има полицейско досие. Има 46 000 долара влог в банката „Сан Франциско сейвинг акаунт енд лойън“ и 8700 долара чекова сметка в „Лос Анжелос енд Калифорния бенк“.
	— Шокиращо е, колко лесно може да се открие в Щатите, какви спестявания има даден човек, нали, Клаудия?
	— Наистина е шокиращо. Никога не бих използвала тяхна банка.
	Той се усмихна.
	— Освен да теглиш заеми от тях! Клаудия, следващия път просто ми дай телекса.
	— Да, тай-пан. Но моят начин на поднасяне на информацията не е ли по-вълнуващ?
	— Да. Но къде тук пише, че спят голи? Тази част е твоя измислица!
	— О не, това е от моя източник тук. Търд Тоалетме… — Клаудия спря малко късно и попадна в клопката му.
	Той й се усмихна невинно.
	— Така! Шпионин в хотел „Виктория енд Албърт“! Търд Тоалетмейд! Коя точно, Клаудия?
	За да не засегне престижа му, тя се направи на смутена.
	— _Айейа!_ Истинският шпионин никога не издава доносчиците си. _Ейа!_ — усмихна му се мило тя. — Ето, тук съм записала кой ви е търсил. Опитала съм се да отложа колкото е възможно от обажданията за утре. Ще ви подсетя за съвещанието.
	Въпреки че кимна, тя забеляза, че усмивката му вече е изчезнала и отново е някъде далеч в себе си. Мислеше за шпионажа и за А. М. Г., за срещата в десет тази сутрин с Брайън Куок и Роджър Крос и за тази, която му предстои в шест.
	Срещата сутринта беше кратка, напрегната и неприятна.
	— Първо да видим има ли нещо ново за А. М. Г.? — попита той.
	Роджър Крос веднага му отговори.
	— Било е очевидно нещастен случай. Никакви подозрителни белези по тялото. Никой не е видян наоколо, никакви следи от кола, от удар или от изгубване на контрол — нищо, освен следите на мотора. Сега, да се разберем за папките, Йан, между другото знаем, че у теб е единственото съществуващо копие.
	— Съжалявам, но не мога да изпълня желанието ти.
	— Защо?
	Имаше кисела нотка в гласа на полицая.
	— Още не съм признал, че те изобщо съществуват, но…
	— О, за Бога, Йан, не ставай смешен! Разбира се, че папките съществуват. Да не мислиш, че сме глупаци? Ако ги нямаше въпросът щеше да е приключен. Най-настойчиво те съветвам да ни ги дадеш, за да ги ксерографираме.
	— А пък аз те съветвам да не губиш самообладание.
	— Йан, ако така мислиш, значи твърде малко ме познаваш. Аз официално искам да ни предадеш тези папки. Ако откажеш, тази вечер в шест часа, ще упражня правото си по силата на официалната секретна заповед. Независимо дали си тай-пан на „Ноубъл хаус“ или не, приятел или не, една минута след шест часа ще бъдеш под арест, оставен в изолация и ще прегледаме всичките ти документи и сейфове, докато не открием папките! Сега бъди така любезен и ги предай!
	Дънрос си припомни изопнатото лице и студените очи, вперени в него, истинският му приятел Брайън Куок беше шокиран.
	— Не.
	Крос въздъхна. Заплахата в гласа го накара да трепне.
	— За последен път те питам, защо?
	— Защото, попаднат ли в чужди ръце, биха били заплаха за Нейно Величество и…
	— Милостиви Боже, та нали аз съм началникът на Специалната служба.
	— Зная.
	— Тогава, дай ни копие от папките.
	— Съжалявам. Почти цяла нощ се мъчих да измисля сигурен начин, за да…
	Роджър Крос се изправи.
	— Йан, ще се върна в шест за папките. Не се опитвай да ги унищожиш. Довиждане в шест.
	Миналата нощ, докато цялата къща спеше, Дънрос отиде в кабинета си и прочете отново папките. А. М. Г. е мъртъв, вероятно убит, със замесването на МИ–5, на МИ–6, евентуално и на КГБ и изумяващото нетърпение на Крос; може би с някои от материалите секретните служби още не разполагат, несъстоятелността на предишното му предположение, както и че много пасажи са твърде пресилени и ги бе отхвърлил, а те всъщност не бяха. Сега всички рапорти добиха ново значение. Сведенията в някои от тях бяха изключителни.
	Да ги предаде, е твърде рисковано. Да ги запази при себе си — невъзможно.
	През нощта Дънрос обмисли възможността да ги унищожи. Накрая дойде до заключението, че е негов дълг да ги запази. За момент помисли да ги остави открито върху бюрото си, френският прозорец бе широко отворен към терасата и да отиде да си легне в спалнята. Щом Крос е толкова заинтересован за папките, вероятно той и хората му го наблюдават. Да ги заключи в сейфа е опасно. Веднъж беше отварян. Няма сейф, който да устои срещу организирана професионална атака.
	Дънрос протегна комфортно краката си, вълнението му растеше от красивата опияняваща топлина на опасността, която го заобикаляше — от физическата опасност. Вълнуваше се от близкото присъствие на врага, от усещането, че си на ръба — между живота и смъртта. Единственото, което отнемаше част от удоволствието му бе, че „Струан“ е предадена отвътре. Този въпрос непрекъснато го занимаваше. Дали шпионинът на „Севрин“ е същият, който предаде техните тайни на Бартлет? Един от седемте ли е? Аластър, Филип Чен, Ендрю, Жак, Линбар, Дейвид Макструан от Торонто или баща му.
	Той премисли вероятността всеки един от тях да е предателят. Мислеше трезво, абстрахирайки се от чувствата. Всеки бе имал възможността да го направи, ръководен от едно и също нещо: чувството на ревност и омраза в различна степен. Но нито един от тях не би продал „Ноубъл хаус“ на външен човек. Нито един. Дори при това положение, някой го е направил.
	Кой?
	Минаха часове.
	Кой? „Севрин“, какво да прави с папките, дали е бил убит А. М. Г., колко от това в папките е истина? Кой?
	Нощта беше прохладна. Приятен ветрец подухваше в лицето му. Винаги бе обичал нощта, толкова е по-красива от деня, звездите примамливо близко, постоянно нащрек — в очакване на враг, пръста върху спусъка… животът е много прост в такива моменти, убиваш или те убиват.
	Постоя така известно време, след това освежен се върна, заключи папките в сейфа и седна в креслото си с лице към огромния френски прозорец. Преценяваше възможностите, които имаше и шансовете си в ситуацията, отпусна се и задрема. Спа около час, час и половина и се събуди, както обикновено преди идването на изгрева.
	Облече се и тихо излезе. По пътя нямаше задръствания. Би рекорда си до сградата на „Струан“ с шестнадесет секунди. В кабинета си, на последния етаж, се изкъпа, избръсна и облече ленен костюм, след това слезе в офиса на долния етаж. Денят беше много влажен. „Вероятно идва тропическа буря — помисли той. — Дано сме щастливци и минем само с дъжд.“ Отдалечи се от прозореца и седна на бюрото и се концентрира върху делата на „Ноубъл хаус“.
	Имаше куп телекси, пристигнали през нощта, и трябваше да се справя с проблеми по преговори и инициативи, с възможности за сделки в Колонията и големия свят — във всички посоки. На север чак до Юкон, където „Струан“ имаше джойнт венчър с канадския дърводобивен и минен гигант „Маклин-Уудлей“, за търсене на петролни находища. На юг достигаше Сингапур, Малайзия, чак Тасмания за плодове и суровини, предназначени за Япония. На запад до Англия, на изток — Ню Йорк, пипалата на „Ноубъл хаус“, за които Дънрос бе мечтал се разпростираха вече, макар и още слаби.
	Нищо, скоро ще бъдем силни. Сделката с „Пар-Кон“ ще направи паяжината ни желязна. Хонконг център на света, а нас ядро на центъра. Да са благословени телексът и телефоните.
	— Мистър Бартлет, моля.
	— Хелоу!
	— Йан Дънрос е, добро утро, съжалявам, че те безпокоя толкова рано, може ли да отложим срещата за 6.30?
	— Да. Проблем ли има?
	— Не. Зает съм. Имам да наваксвам с някои неща.
	— Нещо ново за Джон Чен?
	— Още нищо. Ще те държа в течение. Поздрави Кейси.
	— Благодаря, ще я поздравя. Йан, партито миналата вечер беше чудесно. Имаш очарователна дъщеря!
	— Благодаря. Ще дойда в хотела в 6.30. Кейси, разбира се, също е поканена. Довиждане дотогава.
	„Кейси! — помисли той. — Кейси и Бартлет. Кейси и Горнт. Горнт и Фор Фингър Уу.“


	Рано сутринта се чу с Фор Фингър Уу, който му разказа за срещата си с Горнт. Приятно чувство се разля в него, като чу за инцидента с Горнт, „Пик роуд не беше добро място да ти откажат спирачките“ — помисли той.
	Жалко, че му се е разминало. Това щеше да ми спести много мъки. След това забрави Горнт и премисли разговора си с Фор Фингър Уу.
	Разбираше добре смесицата от китайско-английски жаргон и хакло, които той говореше. Уу му разказа всичко. Каза му за коментара на Горнт по отношение на „Хо-Пак“ и за съвета, който му бе дал — да изтегли всичките си пари оттам. Това беше странен съвет и причина за безпокойство. Така както и статията на Хейпли във вестника.
	Дали този мръсник знае нещо, което аз не знам?
	Отиде до банката.
	— Пол, знаеш ли какво става?
	— Какво имаш предвид?
	— Банката „Хо-Пак“?
	— О, за навалицата? Бих казал, че е много неприятно за престижа на банките. Горкият Ричард! Почти сме сигурни, че има необходимите резерви, за да устои на бурята, но не знаем степента на неговите способности. Веднага говорих по телефона с него, като прочетох абсурдната статия на Хейпли. Обадих се и на Крисчън Токс. Йан, той трябва да контролира репортерите си и да престанат с такива драсканици или…
	— Казаха ми, че имало опашка и в Цим Ша Цуи.
	— Не съм чул за там. Ще проверя. Дори и така да е „Чинг просперити“ и банките „Ло Фат“ ще го подкрепят. Боже Господи, той превърна „Хо-Пак“ в първостепенна банкова институция. Ако се разори само Господ знае какво ще последва. Дори в нашия клон в Абърдийн имаше някои тегления. Не, Йан, да се надяваме, че ще се размине. Толкова е задушно днес, мислиш ли, че ще вали?
	— Не зная. Да се надяваме. Дано само не е в събота!
	— Ще е ужасно, ако вали на състезанието. Между другото Йан, партито миналата вечер беше разкошно. Много приятно, радвам се, че се запознах с Бартлет и приятелката му. Как вървят преговорите с него?
	— Отлично! Слушай, Пол…
	Дънрос се усмихна, като си спомни как понижи гласа си независимо, че бяха в кабинета на Хавъргил… Офисът на Хавъргил беше обърнат към центъра, стените му бяха в библиотеки до горе, натъпкани с книги и много добре звукоизолиран.
	— Приключихме сделката. Като начало за две години. Ще подпишем документите до седем дни. Внасят по 20 милиона всяка година, за следващите допълнително ще преговаряме.
	— Поздравявам те, скъпи приятелю. А срокът за изплащане?
	— Седем години.
	— Чудесно! Това ще покрие почти всичко. Много ще е хубаво, ако сделката с „Тода“ е извън баланса — и още един милион за „Орлин“. В последна сметка, може да ти дадат малко отсрочка. И тогава най-после ще можеш да си отдъхнеш, да забравиш лошите години и да погледнеш напред към по-добро бъдеще.
	— Да.
	— Договорирал ли си чартърно наемане за корабите?
	— Не. Но ще го направя навреме, така че да осигуря изплащането на заема.
	— Забелязах, че акциите ти са се вдигнали с два пункта.
	— Да, започнаха. В следващите тридесет дни трябва да се вдигнат двойно.
	— О? Какво те кара да си толкова сигурен?
	— Предстои бум.
	— Така ли?
	— Всичко сочи натам, Пол. Доверието към нас расте. Сделката ни с „Пар-Кон“ ще сложи началото на бума. Отдавна му беше време.
	— Това би било идеално! Кога ще обявиш сделката си с „Пар-Кон“?
	— Петък, след затваряне на борсата.
	— Отлично. Така мисля и аз. До понеделник всички вече ще са готови да купуват.
	— Дотогава нека да го пазим в тайна.
	— Разбира се. О, чу ли, Куилън е щял да се убие миналата вечер. Станало е точно след твоето парти. Отказали са му спирачките на „Пик роуд“.
	— Да чух. Трябваше да се убие — тогава акциите на втората по големина компания щяха да скочат до небето от радост.
	— Хайде, Йан! Бум? Наистина ли така мислиш?
	— Достатъчен, за да купуваш в големи количества? Какво ще кажеш за един милион кредит — ако го използваш, за закупуване акции на „Струан“.
	— Лично — или за „Ноубъл хаус“?
	— Лично.
	— Ще задържим ли цената на акциите?
	— Разбира се.
	— И ако паднат?
	— Няма.
	— Да кажем, че паднат, Йан?
	— Ти какво предлагаш?
	— Добре, тъй като е в семейството, защо не направим така — ако паднат с два пункта при затваряне на борсата, продаваме и взимаме разликата от твоята сметка?
	— Съгласен, но при спадане с три пункта, акциите на „Струан“ ще скочат двойно.
	— Да. Нека бъде два пункта, докато подпишеш сделката с „Пар-Кон“. „Ноубъл хаус“ доста е прехвърлила кредита за оборотни фондове. Нека оставим уговорката за два пункта, а?
	— Добре.
	„В безопасност съм и при два — мислеше Дънрос, успокоявайки се.“
	Преди да си тръгне от банката, Дънрос мина през офиса на Джонджон, втори пълномощен директор на банката и несъмнен наследник на Хавъргил. Беше едър и деликатен мъж. Дънрос и на него даде същите сведения. Той остана доволен от новината, но съветваше да се внимава с планирания бум и обратно на Хавъргил беше много разтревожен от проблемите, които има „Хо-Пак“.
	— Хич не ми харесва това, Йан.
	— Да. Ами статията на Хейпли?
	— О, това са глупости. Ние не участваме в такива мошеничества. „Блекс“? Също толкова глупаво. Защо ще искаме да елиминираме първостепенна китайска банка, дори да можем да го направим. Може да е работа на „Чинг бенк“. Вероятно старият Смайлър Чинг би могъл да го направи — той и Ричард са стари врагове. Може да е комбинирана атака на половин дузина банки. Или пък наистина вложителите на Ричард са изплашени. От три месеца чувам разни слухове. Затънали са в съмнителни сделки по осъществяване на строителни проекти. Ако той фалира, всички ще бъдем засегнати. Внимавай много, Йан!
	— Много ще се радвам, когато ти се качиш горе, Брус.
	— Не подценявай Пол — той е много умен и е бил винаги полезен за Хонконг и за банката. Мисля, че ни предстоят трудни времена тук, Йан. Трябва да призная, че постъпи много мъдро, като реши да вложиш капитали в Южна Америка — пазарът е голям и трябва да пробием там. Мислил ли си за Южна Африка?
	— Какво за там?
	— Да обядваме заедно следващата седмица. Сряда? Съгласен ли си, имам идея за теб.
	— Каква?
	— Ще почака, приятелю. Чу ли за Горнт?
	— Да.
	— Много необичайно за Ролс, нали?
	— Да…
	— Той е уверен, че може да ти вземе „Пар-Кон“.
	— Няма да може.
	— Виждал ли си Филип днес?
	— Филип Чен? Не, защо?
	— Нищо.
	— Кажи защо питаш?
	— Срещнах го на Хиподрума. Изглежда… да, изглежда много зле и е много разстроен. Отвличането на Джон много го е съсипало.
	— Теб не би ли те съсипало?
	— Да. Наистина, но не мисля, че се разбираха много със сина си.
	Дънрос помисли за Ейдриън и Глена и за сина си Дънкън, който бе на петнадесет и сега прекарва ваканцията си при приятели в Австралия. Какво ще направя, ако отвлекат някой от тях? Какво ще направя, ако след това по пощата ми изпратят отрязано ухо?
	Ще се побъркам.
	Ще се побъркам от ярост. Ще забравя всичко друго и ще преследвам престъпниците, когато ги открия възмездието ще трае хиляда години. Аз ще…
	Някой почука на вратата.
	— Да? О хелоу, Кейти — беше щастлив, както винаги, да види по-малката си сестра.
	— Съжалявам, че те прекъсвам, Йан, но Клаудия каза, че имаш няколко минути до следващата среща. Може ли?
	— Разбира се, че може — отговори той с усмивка и постави настрана папката, над която работеше.
	— Благодаря. — Тя затвори вратата и седна на високия стол до прозореца.
	Дънрос се протегна, облекчавайки болката си в кръста и се усмихна.
	— Хей, много ми харесва шапката ти. — Беше светла сламена шапка с жълта панделка, която хармонираше на лекия й копринен костюм. — Какво има?
	— Имам мултипъл склерозис.
	Той я погледна с неразбиране.
	— Какво?
	— Така показват изследванията. Докторът ми съобщи вчера, но не успях да ти кажа… Днес той се консултира и с друг специалист и диагнозата се потвърди. — Гласът й беше спокоен, лицето също и стоеше изправена на стола, изглеждаше по-хубава от всякога. — Трябваше да го споделя с някого. Съжалявам, че ти го казах толкова направо. Мислех, че можеш да ми помогнеш да планирам, какво да правя, не днес, а когато имаш време, може би през уикенда. — Видя израза му и се засмя нервно. — Мисля, че не е чак толкова лошо.
	Дънрос се облегна в кожения си фотьойл и се опита да накара мозъка си да работи.
	— Мултипъл… това е опасно, нали?
	— Да. Да, опасно е. Явно е болест, която засяга нервната система и още не могат да я лекуват. Не знаят нищо за болестта, къде и как се появява… нищо.
	— Ще ангажираме друг специалист. Не, по-добре да отидеш с Пен в Англия. Там има специалисти. Трябва да има начин за лекуване, Кейти, сигурно има.
	— Няма скъпи, но Англия е хубава идея. Аз съм… Доктор Тулей каза, че иска да ме изпрати за консултация на „Харлей стрийт“. Много ще се радвам, ако Пен дойде с мен. Заболяването не е в напреднал стадий и няма място за голямо безпокойство, ако съм внимателна.
	— Какво искаш да кажеш?
	— Ако се грижа за себе си, взимам лекарствата, спя следобед и не се преуморявам. Ще мога да се грижа за Ендрю, за децата и дома и да играя по малко тенис и голф. Виждаш ли, те могат да задържат развитието на болестта, но не могат да възстановят уврежданията, които е нанесла. Той каза, че ако не се грижа за себе си и не почивам — най-важно е да почивам, процесът ще започне отново да се изостря. Да. Разбираш ли, скъпи?
	Той я гледаше втренчено, скривайки мъката си. Болеше го сърцето, а имаше толкова планове за нея. „О, Боже, горката Кейти!“
	— Да. Добре, да благодарим на Бога, че можеш да почиваш, колкото си искаш, — каза той, опитвайки се да изглежда спокоен. — Имаш ли нещо против, аз да говоря с доктор Тулей?
	— Нямам нищо против, Йан. Недей да се безпокоиш толкова! Той каза, че ако се грижа за себе си, всичко ще е наред и аз го уверих, че по този въпрос няма да има проблеми. — Кейти беше изненадана, че тихият й глас и спокойно отпуснатите върху коленете ръце не издаваха ужаса, който вътрешно я измъчваше. Имаше чувството, че усеща просмукването на микробите или вирусите в кръвта си. Струваше й се, че се хранят за сметка на нервната й тъкан, малко по малко, секунда след секунда, час след час. Щяха да оставят първо пръстите на ръцете и краката й безчувствени, след това китките и коленете, после… Боже Всемогъщи, какво след това…
	Тя извади кърпичка от чантата си и внимателно попи избилата на челото й пот.
	— Толкова е влажно днес, нали?
	— Да. Кейти, защо стана така неочаквано?
	— Виж, не е неочаквано. Те просто не бяха установили диагнозата, затова бяха всичките тестове.
	Беше започнало като лека замаяност и главоболие преди шест месеца. Забеляза го при игра на голф. Като стоеше изправена, опитвайки се да пази равновесие, очите й се замъгляваха и не можеше да фокусира топката. Тя като че се разделяше на две, три и отново на две. Ендрю се бе изсмял и бе я посъветвал да отиде на очен лекар. Но въпросът не бе до очила, нито до по-силни лекарства. Тогава добрият стар доктор Тулей, техният домашен лекар, я изпрати в „Матилда хоспитъл“ на изследване. Последвалите тестове я потвърдиха. Боже, вчера ли стана това. Вчера ли ме обрекоха на инвалидна количка? Да завърша живота си като безпомощно същество.
	— Каза ли на Ендрю?
	— Не, скъпи — отвърна тя, връщайки се към действителността. — Все още не съм. Не мога. Поне засега не. Горкият Ендрю, толкова лесно се паникьосва. Тази вечер ще му кажа. Не можех да говоря за това, преди да съм го споделила с теб. Ти първи трябваше да го научиш. Ние винаги казваме първо на теб, нали така правехме? Лечи, Скоти и аз.
	Тя си спомни времето, когато бяха млади, за щастливите дни в Хонконг и в Аир, в тяхната къща на хълма сред ароматен пирен и с изглед към морето. Спомни си коледните и летните ваканции, Йан, Лечи — най-големият брат, Скот — нейният брат-близнак. Всички, освен Йан трепереха от баща си и затова той беше техен защитник и парламентьор, готов да поеме вместо тях наказанията — без вечеря, да пише по петстотин пъти, че няма с никого да спори, че детето трябва да се вижда, но не и да се чува. Само него наказваха с бой и той никога не се оплакваше. Ох горките Лечи и Скоти…
	— О, Йан — каза тя с пълни със сълзи очи, — съжалявам. — Усети как ръцете му я обгърнаха, почувства се най-после на сигурно място и кошмарът някак избледня. Знаеше обаче, че ужасът никога няма да я напусне. Никога! Нито пък можеше някога да върне братята или любимия си. — Няма нищо, Йан — успокои го тя през сълзи. — Не плача за себе си. Просто се върнах у дома в Аир, когато бяхме малки, мислех си за Лечи, Скоти и за моя Джони. Стана ми много, много мъчно за тях…
	Пръв умря Лечи. Изчезна безследно през 1940 във Франция. Никой не знаеше как точно се е случило. В един момент е бил край пътя, а в следващия — никаква следа от него, само острия мирис над малкото каменно мостче по пътя към Данкрит от преградния огън на нацистите. През всичките години на войната бяха живели с надеждата, че Лечи е в някой поносим военнопленнически лагер. След края на войната се проточиха месеци на мъчително издирване, без да успеят да открият нито следа, нито свидетел, нито дори малка вест за него. Първо семейството, а след доста време и бащата — оставиха най-после духът на Лечи в покой.
	Скот беше на шестнадесет през ’39-та и го изпратиха на безопасно място в Канада, да завърши училище. На осемнадесет, вече пилот той, без да се вслуша в молбите на баща си, се записа в Канадските военновъздушни сили. Искаше сам да отмъсти за Лечи. Много скоро бе повишен и пренасочен в ескадрила бомбардировачи. На 14 февруари 1945 година на път за базата, след прочутите бомбардировки над Дрезден, въпреки че помощник-пилотът бе успял да приземи повредения самолет, Скоти бил вече мъртъв.
	Кейти присъства на погребението, също и Йан — в униформа, завърнал се в отпуск от Чункинг, където служейки във военновъздушните сили на Чанг Кай-шек, самолетът му бил нападнат и свален. Тя плака на рамото на Йан. Плака за Лечи, за Скоти и за любимия си Джони. Вече беше вдовица. Лейтенант Джон Селкрик, още един от неуловимите ястреби в небето, беше улучен от вражески изтребител и като факел приземен, а прахта му разпиляна още преди да стигне земята.
	Нямаше погребение за Джони, нямаше какво да погребат.
	— Каква безсмислена загуба, нали Йан! Всичките! И за какво?
	— Не знам, скъпа моя малка Кейти — отговори й той. — Не знам, нито пък мога да разбера защо аз оцелях — а те не.
	— Слава Богу, че поне ти остана! — тя го прегърна нежно, опитвайки се да се съвземе. Успя да скъта мъката обратно в сърцето си. Избърса сълзите си, извади малко огледалце и се огледа. — Господи, как изглеждам! Извини ме, моля те. — Банята му беше в съседство с кабинета и тя отиде да оправи грима си. Когато се върна, той продължаваше да гледа през прозореца.
	— Ендрю не е в офиса сега, но щом се върне ще му кажа.
	— Не, моля те. Това е мое задължение. Така ще е по-честно. — Тя повдигна глава и му се усмихна. — Обичам те, Йан.
	— И аз те обичам, Кейти.


>	21

#	16:55 часа

	Върху бюрото на Роджър Крос беше картонената кутия, която Бившите вълци бяха изпратили на Филип Чен. До нея лежеше писмото за откуп, пръстен, шофьорска книжка, химикалка, дори и разкъсаните, измачкани парчета вестник, в които бе обвита кутията. Там бяха оръфаната черга и малкото найлоново пликче, само съдържанието липсваше.
	Всичко бе номерирано. Роджър Крос беше сам в стаята и оглеждаше предметите.
	До телефона, на бюрото му бе и докладът на Алън Медфърд Грант. В кабинета цареше тишина. Малките прозорци гледаха към Уанчай и онази част от пристанището, която беше откъм „Глесинг пойнт“.
	Телефонът иззвъня.
	— Да моля?
	— Търсят ви — мистър Роузмънт от ЦРУ и мистър Ланган от ФБР, сър.
	— Да — каза Роджър Крос и затвори телефона. Отключи най-горното чекмедже на бюрото си, внимателно постави папката на А. М. Г. върху разкодирания телекс и отново заключи. В средното чекмедже имаше записващо устройство. Натисна един бутон. Лентата се завъртя безшумно. Друго копче безшумно освобождаваше допълнителен секрет за заключване на вратата. Стана и отиде да отвори.
	— Здравейте. Влезте, моля — любезно ги покани той. Затвори вратата и незабелязано натисна кончето за секрета. — Сядайте. Ще пиете ли чай?
	— Не, благодаря.
	— Какво мога да направя за вас?
	И двамата носеха големи, служебни пликове. Роузмънт отвори своя и извади разделена по средата купчина качествени фотоси с размери осем на десет.
	— Заповядай — подаде му той горната част.
	Бяха снимки на Ворански — тичащ по кея, качващ се и слизащ от таксита, по улиците на Каулуун, говорещ по телефона и с неговите наемни, китайски убийци. Една от снимките показваше ясно двама от тях, излизащи от телефонна кабина, зад гърба им се виждаше свит в ъгъла труп.
	Благодарение на изключителното си самообладание, Крос успя да скрие изумлението си и заслепяващата го ярост.
	— Добре направено — каза той, оставяйки снимките върху бюрото си, без да забравя останалите в ръцете на Роузмънт.
	— И какво?
	Роузмънт и Ед Ланган се намръщиха.
	— Нали и ти го следеше?
	— Да. Разбира се, — изкусно излъга Крос. — Скъпи приятелю, това е Хонконг. Много би ми се искало да ни оставиш да си вършим работата, без да се бъркаш.
	— Виж Родж, ние не искаме да се месим, искаме да ви осигурим гръб.
	— Може да нямаме нужда от гръб — отговори Крос с остра нотка в гласа си.
	— Сигурно. — Роузмънт извади пакет цигари и запали. Беше висок, слаб, със сивееща, късо подстригана коса и красиво лице. Ръцете му излъчваха сила, както и всичко в него.
	— Знаем къде са се окопали двамата убийци. Поне се надяваме да е така… — обясни той. — Едно от нашите момчета мисли, че ги е засякло.
	— Колко от хората ви следят кораба?
	— Десет и те не са забелязали никой от твоите да го наблюдава. Диверсията за малко да изплаши и нас.
	— Много е рисковано — съгласи се Крос, чудейки се за каква диверсия става въпрос.
	— Нашите момчета не успяха да претърсят джобовете му — знаем, че се е обаждал два пъти от телефонната кабина… — Роузмънт улови погледа на Крос, очите му едва се присвиха. „Странно, — помисли си той. — Изглежда Крос не знае за обажданията. Ако наистина не знае, тогава неговите оперативни работници не са на вярна следа. Може би лъже и това означава, че комунистчето е действало свободно в Хонконг, поне докато са му видели сметката.“ — Светкавично пратихме радиограма вкъщи, очакваме отговор всеки момент. Кой ли е всъщност този от снимките?
	— В документите му пише Игор Ворански, старши моряк от Съветския търговски флот.
	— Имаш ли го в картотеката си, Родж?
	— Не е ли доста необичайно двамата заедно да ми идвате на гости? Съдейки от филмите ви ФБР и ЦРУ винаги са контра.
	Ед Ланган се усмихна.
	— Така е! Прав си, също както вие и МИ–5, или пък КГБ, ГРУ и петдесет още други съветски служби. Само че понякога пътищата ни се кръстосват — ние сме вътрешната сигурност на САЩ, Стен пък работи за външното разузнаване, но в последна сметка се отнася за едно и също нещо — сигурността. Мислехме си… всъщност не бихме ли могли да си сътрудничим. Тази работа може да се окаже дебела и ние със Стен се оказваме в чужди води.
	— Точно така — подкрепи го Роузмънт, не вярвайки на ушите си.
	— Съгласен съм — поде Крос, убеден в необходимостта от тяхната информация, — добре, но вие започвате първи.
	Роузмънт въздъхна.
	— Добре, Родж. От доста време до нас идват слухове, че в Хонконг нещо се готви. Не знаем какво точно, но да съм проклет ако това, което надушвам не е свързано с Щатите. Струва ми се, папката на А. М. Г. е брънката, която ще разплете всичко. Виж: вземи Банастазио — той е мафиот, голяма работа. Занимава се с наркотици и всичко останало. А сега Бартлет и оръжието. Оръжие…
	— Бартлет свързан ли е с Банастазио?
	— Още не сме сигурни. В момента проверяваме. С положителност само знаем, че оръжието е било товарено в Лос Анжелос, където е и базата на самолета. Оръжие, наркотици и нашият растящ интерес към Виетнам. Откъде, за Бога идват тези наркотици? Златният триъгълник? Виетнам, Лаос или Йоннън провинс в Китай. Сега сме във Виетнам и…
	— Да, и лошо са ви посъветвали за Виетнам, стари приятелю. Поне сто пъти съм ти го казвал.
	— Родж, политиката не я правим нито ние, нито вие. После — нашият самолетоносач идва тук и твърде скоро след него пристига „Съветски Иванов“. Много удобно, нали? Може би именно оттук е изтекла информацията. Ед ти я снася, ние хващаме писмата на А. М. Г. от Лондон и разбираме за „Севрин“! Излиза, че КГБ има внедрени шпиони из цяла Азия и ваш високопоставен човек работи за тях.
	— Това не е доказано.
	— Да, така е. Но аз познавах А. М. Г. и той не е за подценяване. Ако той твърди, че „Севрин“ не е случайно тук и че вие имате доносник, то значи, че е така. Разбира се и ние имаме доносници в ЦРУ, КГБ също. Сигурен съм Ед има във ФБР.
	— Много се съмнявам в това — остро го прекъсна Ед Ланган. — Нашите хора са подбрани много внимателно, а вие взимате от къде ли не.
	— Сигурно — каза Роузмънт. — Да се върнем на наркотиците, Родж. Комунистически Китай е най-големият ни враг и…
	— Отново грешиш, Стенли. НРК не е най-големият враг. Русия е най-големият враг.
	— Китай е комунистически, а комунистите са врагове. Виж, много е хитро да залееш Щатите с евтини наркотици и НРК да отвори вратите си.
	— Но те нямат. Нашият Отдел за борба с наркотици е най-добрият в Азия — досега не е открил нищо, което да потвърждава твоята версия, че Китай стои зад търговията с наркотици. Нищо не е открито. НРК е също толкова против наркотиците, колкото сме и ние.
	— Нека е така, както казваш — каза Роузмънт. — Родж, този агент фигурира ли в картотеката? От КГБ е, нали?
	Крос запали цигара.
	— Ворански беше тук миналата година. Наричаше се Сергей Кудрьов, също старши матрос и пак със същия кораб — не са много изобретателни, какво ще кажете? — нито един от двамата не се засмя на думите му. — Истинското му име е майор Юрий Бакиан от 6 отдел на КГБ.
	Роузмънт тежко въздъхна. Ед го погледна.
	— Значи си прав. Всичко се връзва.
	— Може би. — Роузмънт помисли малко. — Родж, можеш ли да ни кажеш нещо за контактите му миналата година?
	— Държеше се като турист, отсядаше в „Найн дрегън“ в Каулуун…
	— Това го има в рапорта на А. М. Г., споменава се за този хотел — каза Ланган.
	— Да. Наблюдаваме хотела почти година. Нищо не открихме. Бакиан-Кудрьов се държа като турист. Остана две седмици, после, точно преди отплуването се промъкна на кораба!
	— Имал ли е приятелка?
	— Не. Не постоянна. Моташе се в „Гуд лак данс клъб“. Между другото, голям сваляч, но не е задавал въпроси и не се е срещал специално с някой.
	— Някога посещавал ли е „Синклер Тауърс“?
	— Не.
	— Жалко — каза Ланган, — щеше да е много точно — Цу-ян има заведение, а той познава Банастазио, Джон Чен познава Банастазио и отново се връщаме на оръжие, наркотици, А. М. Г. и „Севрин“.
	— Да — каза Роузмънт и след това попита: — Хванахте ли вече Цу-ян?
	— Не. Отиде в Тайпей и там изчезна.
	— Мислиш ли, че са го убили?
	— Предполагам — каза Крос. Но всъщност беше убеден, че точно така е станало. Националисти, комунисти или мафията? Дали е бил двоен агент — или най-големият дявол на всички разузнавания… даже троен агент?
	— Или вие ще го намерите, или ние — или момчетата в Тайван.
	— Родж, Ворански наведе ли ви на някаква следа? — попита Ланган.
	— Не. Никаква, въпреки че го следим от години. В Банкок е работил в Съветското търговско представителство, бил е в Ханой, Сеул, но няма никакви съмнителни прояви. Дори е кандидатствал за британски паспорт и едва не го получил. За щастие нашите хора се усетили. Съжалявам, че е мъртъв — знаеш колко трудно попадаме на такава птица. Колко усилия и време отидоха на вятъра. — Крос замълча и запали цигара. — Майорският чин е доста висок във военната йерархия, което намирисва на нещо голямо. Може да е бил само един от техните „специални“ с указание да се внедри за двадесет-тридесет години в Азия.
	— Тези копелета от толкова време си разиграват коня, че чак започва да вони! — въздъхна Роузмънт. — Какво ще правиш с трупа?
	Крос се усмихна.
	— Едно от моите момчета говори руски и се обади на капитана на кораба — Григорий Суслов. Той, разбира се, е партиец, но сравнително безвреден. От време на време ходи при едно момиче, което работи в бар. Тя има апартамент в Монкок и срещу скромно възнаграждение той винаги е добре дошъл у тях. Посещава конните надбягвания, ходи на театър, играл е хазарт няколко пъти в Макао и говори добре английски. Суслов е под наше наблюдение, затова хич не ми се ще някой от вашите велики шпиони да си навира носа около него.
	— Значи Суслов е познат тук?
	— Да. От години плава по тези места. Базата му е близо до Владивосток. Между другото знам, че е бил командир на подводница. Често го закършва и след това се чувства зле.
	— Какво искаш да кажеш?
	— Напива се, но не чак до козирката. Гуляе с някои от нашите дангалаци, като Сем и Моли Фан.
	— Онези дето постоянно публикуват във вестниците ли?
	— Да. Те по-скоро са досадници, отколкото заплаха за сигурността. Както и да е, инструктирах моя човек да обясни на капитана, колко ужасно съжаляваме за това, че един от неговите моряци изглежда е получил сърдечен удар в една телефонна кабина на „Голдън фери терминал“. Суслов беше подобаващо изненадан, но сговорчив. В джоба на Ворански „случайно“ бе намерено копие с дословния телефонен разговор. Като още едно потвърждение, колко неприятен ни е случаят, им го написахме на руски. За щастие на кораба всички са професионалисти и достатъчно интелигентни, за да знаят, че не премахваме агентите им, освен ако не представляват сериозна заплаха. На тях им е ясно, че само следим онези, за които вече знаем, а в случай, че започнат да ни изнервят — ги депортираме. — Крос погледна строго Роузмънт, въпреки че гласът му остана спокоен. — Считаме, че тези методи са по-подходящи от нож, гарота, отрова или пистолет.
	Роузмънт кимна с глава.
	— Но кой би спечелил от смъртта му?
	Крос отново погледна фотосите. Не можа да разпознае двамата китайци, въпреки че лицата им се виждаха ясно. Трупът отзад беше неопровержимо доказателство.
	— Ще ги открием, които и да са. Този, който ни съобщи по телефона твърдеше, че са професионалисти. Но това е малко вероятно, защото говореше само шанхайски с нинг-ток диалект. Възможно е да става въпрос за група от трима. Може да се окаже, че е „Грийн Панг“. Със сигурност се вижда обаче, че е обучен — ножът е използван изкусно. А ако е един от вашите хора, тренирани в разузнавателната школа на Чанг Кай-шек? Или кореец, вербуван и обучен от ЦРУ — те също са антисъветски настроени. Възможно е да се окаже агент на Народна Република Корея, но вероятността е малка. Техните агенти рядко си служат с убийство, особено в Хонконг.
	Роузмънт кимна, без да коментира забележката. Той даде останалите снимки на Крос, надявайки се, че англичанинът ще му съдейства — нещо, от което имаше нужда.
	— Това са снимки от къщата, в която влязоха. Ето тук — табелата с името на улицата — „Фърст сийзън“ №14, нашите момчета не могат да четат йероглифи, но в превод означава „Първи сезон“. Това е една мръсна малка уличка на гърба на автобусната спирка в „Норт пойнт“.
	Крос наблюдаваше внимателно и двамата. Роузмънт погледна часовника си, стана и отиде до единствения прозорец в кабинета с изглед към пристанището.
	— Погледнете само! — възкликна с гордост той.
	Другите се приближиха. Самолетоносачът току-що заобикаляше „Норт пойнт“ по посока на военноморския док. Беше внушителен, задължителните флагове опънати от лекия бриз, палубата изпълнена с подредени в редица моряци в бели униформи, готови за излитане военни самолети. Имаше вместимост почти 84 000 тона. Напомняше огромен мост. Имаше 1100 футова писта, от която едновременно можеха да излитат и да се приземяват самолетите. Беше първият от този тип самолетоносачи.
	— Това се казва кораб — със завист каза Крос. За първи път самолетоносачът влизаше в пристанището на Хонконг, след пускането през 1960 година. — Какъв кораб! — повтори той, вътрешно ядосан, че е американски, а не английски. — Каква е максималната му скорост?
	— Не зная, сигурно го има в техническата му характеристика. — Роузмънт се обърна към него. — Не можеш ли някак си да изхвърлиш от пристанището този проклет шпионски съветски кораб?
	— Да, и във въздуха можем да го вдигнем и ще е също толкова глупаво. Стенли, успокой се. Ремонтирането на корабите им, а някои от тях наистина се нуждаят от това, е допълнителен източник на доходи за държавата. Нашите методи са усъвършенствани, изпитани през годините, доказали ефективността си.
	„Да, имате — мислеше без злоба Роузмънт, — но не са резултатни вече. Британската империя не е това, което е била някога и освен това сега сме изправени пред нов тип врагове, по-умни, по-безскрупулни, щедро финансирани фанатици с амбиции за световно господство, независимо на каква цена и за чия сметка. Вие, англичаните вече нямате пари, нямате военна флота, нямате армия, нямате военновъздушни сили и проклетото ви правителство гъмжи от социалисти и предатели, които по наше мнение вече са ви предали. Преебали са ви отвътре. Във вашата служба за сигурност работят предатели, които са по-голяма тиня и от Филби. Господи, спечелихме две световни войни за вас, платихме загубите, а вие какво? Ако не е нашето стратегическо оръжие, ракетите, нашата флота, армия, въздушни сили, нашите данъкоплатци, парите ни, всички ще сте мъртви или в проклетия Сибир. Междувременно, трябва да работя с вас, независимо дали това ви харесва, или не. Хонконг ни е необходим за база, а полицаите ви, за да охраняват самолетоносача.“
	— Родж, благодаря ти, че ми даде от твоите хора — каза той. — Много сме ти благодарни.
	— Ние също не искаме проблеми докато самолетоносачът е тук. Красив кораб! Завиждам ви за него. Ще се погрижа да получиш копие от списъка на баровете, които вашите момчета трябва да избягват — някои от тях са комунистически свърталища, другите са често посещавани от по-буйни войници на Нейно Величество. — Крос се усмихна. — Въпреки че едва ли ще ни се размине без някой и друг скандал.
	— Разбира се, Родж, това убийство на Ворански ми изглежда твърде нагласено. Искаш ли да изпратя един от хората си, който говори шанхайски, да помага при разпита?
	— Ще ти се обадя, ако имаме нужда от помощ.
	— Може ли сега да ни дадеш нашето копие на рапортите на А. М. Г.? После ще се разкараме от главата ти.
	Крос го погледна и се размърда притеснено на стола си, независимо, че очакваше въпроса.
	— Трябва ми разрешение от началниците.
	Роузмънт се изненада.
	— Нашият шеф в Англия е бил при твоя Велик Бял Баща и той си е дал благословията. Трябваше да си получил заповед още преди час.
	— О?
	— Разбира се. По дяволите, не бихме могли да знаем, че А. М. Г. е получавал пари от тай-пан, а още по-малко, че му е изпращал шпионска информация! Засипват ни със спешни телекси по този въпрос. Откакто Ед има първото копие на завещанието и признанията на А. М. Г. Вашингтон непрекъснато ни притиска да се доберем до останалите негови рапорти. Сега се опитваме да проследим обаждането до Швейцария, но…
	— Какво, какво каза?
	— Обаждането на Киърнън. Второто негово обаждане.
	— Не те разбирам.
	Роузмънт му обясни. Крос се намръщи.
	— Моите хора не са ми казвали за това. Нито Дънрос. Защо му е нужно на Дънрос да ме лъже или премълчава? — Крос им предаде разговора си с Йан. — Той няма причина да крие, нали?
	— Не. Тай-панът според теб наред ли е?
	Крос се засмя.
	— Ако питаш дали е сто процента британски роялист, чиято вярност е към неговата „Ноубъл хаус“, собствените принципи и Кралицата — не непременно в същия ред — отговорът е — твърдо да.
	— Е, добре, дай ни сега копията и да си вървим.
	— Когато получа потвърждение отгоре.
	— Провери при дешифровчиците — трябва да е написано: „Приоритет 1–4а“. Там е наредено да ни предадете копия от рапортите на А. М. Г.
	„Приоритет 1–4а“ се получава много рядко и се изискваше моментално реагиране.
	Крос се поколеба, мъчейки се да се измъкне от клонката, в която попадна. Дори не смееше да им каже, че папките на А. М. Г. не са още в него. Вдигна слушалката и набра.
	— Крос е на телефона. — Има ли нещо за мен от „Източника“? Става въпрос за „Приоритет 1–4а“?
	— Не, сър. Нищо, освен това, което ви пратихме преди час — това, за което се разписахте — отговори жената от СИ.
	— Благодаря. — Крос затвори телефона. — Още нищо не е получено.
	— По дяволите — изруга Роузмънт. — Заклеха се, че ще е получено, преди да сме дошли при теб. Явно всеки момент ще пристигне. Ако нямаш нищо против — да почакаме тук.
	— Имам след малко среща в Центъра и трябва да тръгвам. Може би по-късно тази вечер.
	И двамата поклатиха глави. Ланган каза:
	— Ще чакаме. Имаме нареждане веднага да ги изпратим. Заповедта е да ги занесем на ръка. Осигурена ни е денонощна охрана. В Кай Так всеки момент се очаква да пристигне военен самолет за куриерите — дори не ни се разрешава да ги преснимаме тук.
	— Не се ли престаравате?
	— Ти най-добре би могъл да отговориш — какво съдържат?
	Крос започна да играе със запалката си с емблемата на университета в Кеймбридж. Имаше я от студентските си години.
	— Вярно ли е това, което А. М. Г. пише там за ЦРУ и за Мафията?
	Роузмънт го изгледа.
	— Не зная. По време на Втората световна война вие използвахте какви ли не престъпници. От вас се научихме да не пропускаме нито една възможност — това беше ваше правило номер едно. Освен това — добави Роузмънт убедено, — тази война е наша и каквото й да ни струва трябва да я спечелим.
	— Да, трябва — повтори като ехо Ланган, също толкова убеден, — защото ако стане така, че загубим тази война целия свят ще загине и няма да имаме втори шанс.


	Трима мъже бяха застанали на мостика на „Съветски Иванов“ с бинокли, насочени към американския самолетоносач. Единият беше цивилен и имаше прикрепен за яката микрофон — диктуваше експертния си технически коментар на това, което виждаше. От време на време, някой от другите двама допълваха. Бяха в летни военноморски униформи. Единият от тях беше капитанът, Григорий Суслов, а другият, неговият първи заместник-капитан.
	Самолетоносачът бавно влизаше в пристанището, придружаван от влекачи. Минаващите покрай него търговски кораби и фериботи надуваха сирени за поздрав. На задната палуба свиреше военен оркестър. Моряци с бели униформи махаха с ръце за поздрав на минаващите покрай тях кораби. Денят беше много влажен и следобедното слънце хвърляше дълги сенки по палубата.
	— Капитанът е експерт.
	— Да. Но с тази радарна система и дете би могло да се справи с управлението — отговори Суслов. Беше широкоплещест мъж с брада, дълбоки кафяви очи и кръгло приветливо лице. — Онези радарни устройства горе изглежда са новите GES за много далечен обхват. Така ли е Василий?
	Техническият експерт моментално прекрати записването.
	— Да, другарю капитан. Но погледнете назад! Там имат четири бойни самолети F5, паркирани са вдясно на палубата.
	Суслов подсвирна от учудване.
	— Не се очакваше да са на въоръжение до следващата година.
	— Не.
	— За това направи отделна докладна, веднага щом влезе на док. Само за това сведение си заслужаваше да дойдем.
	— Да.
	Когато самолетоносачът леко зави, Суслов внимателно фокусира бинокъла си. Дори можа да види рейките за бомби на самолетите.
	— Колко ли бомбардировачи F5 има в търбуха си и колко атомни бойни глави за тях?
	— Дано имаме късмет, другарю капитан — каза заместникът му.
	— Да се надяваме. Тогава смъртта на Ворански няма да е била напразно.
	— Американците не знаят ли, че ще бъде съблазън за всеки агент в Азия?
	— Добре, че са наивни. Това много опростява задачата ни. — Още веднъж Суслов се съсредоточи върху самолетите F5.
	Мостикът беше изпълнен с модерни съоръжения за наблюдение. Един от радарите можеше да обхване цялото пристанище. Пред екрана му седеше моряк с посивели коси. Самолетоносачът се появяваше, като усилен, ясен сигнал сред неизброимите други.
	Бинокълът на Суслов се премести върху огромния мостиков комплекс на самолетоносача и го обходи от край до край. Усети как тръпки преминаха по тялото му пред внушителните размери и сила, които излъчваше.
	— Казват, че досега не са го презареждали — нито веднъж след пускането му през 1960 година.
	Вратата на радиокабината зад гърба му се отвори и радистът, отдавайки чест, му подаде каблограма.
	— Спешна е, от Центъра.
	Суслов я взе и се разписа за нея. Беше безсмислена върволица от думи. Хвърли последен поглед на самолетоносача, отпусна бинокъла на гърдите си и тръгна към каютата си. Пред вратата й имаше охрана, както и на двата входа към мостика.
	Той заключи, отвори добре замаскиран малък сейф, от който извади книгата за дешифриране. Бързо разшифрова съобщението. Прочете го внимателно и за момент се замисли.
	Прегледна втори път каблограмата, върна книгата, заключи сейфа и изгори оригинала в пепелника. След това вдигна слушалката.
	— Мостикът ли е? Другарят Меткин да се яви в моята каюта.
	Докато го чакаше се загледа през люка. Кабината му беше разхвърляна. На бюрото имаше снимка на едра, щастливо усмихната жена. И още една, на красив младеж във военна униформа и на момиче. Върху полуоправеното му легло се въргаляха книги, тенис ракета и вестници.
	На вратата леко се почука и той отключи. Влезе морякът, наблюдаващ екрана на радара.
	Суслов му подаде разкодираната каблограма и отново заключи вратата.
	Морякът беше нисък на ръст, с посивяла коса и добродушно лице. Официално се водеше политкомисар на кораба и съответно, старши офицер. Той прочете написаното:
C>
	Първи приоритет. Григорий Суслов. Поемате веднага всички задачи и отговорности на Ворански. Лондон докладва, засилен интерес от страна на ЦРУ и МИ–6 към информацията в сините папки, предадени на Дънрос, от английския разузнавач — координатор, А. М. Г. Наредете на Артър да достави незабавно копия. Ако Дънрос е унищожил копията, телеграфирайте осъществим план за неговото отвличане, задържане и провеждане на обстоен разпит, чрез дрогиране.
C$
	Лицето на политкомисаря остана безизразно. Той погледна Суслов.
	— За А. М. Г. ли става въпрос? Алън Медфърд Грант?
	— Да.
	— Дано изгори в ада!
	— Така ще стане, ако има справедливост на този или онзи свят. — Суслов се усмихна мрачно. Отиде до барчето и взе наполовина пълна бутилка водка и две чаши. — Слушай, Дмитрий, ако аз не успея или нещо ми се случи, ти поемаш командването. — Той му показа ключа. — Отключваш сейфа. Вътре са инструкциите за дешифриране и всичко друго, което трябва да знаеш.
	— Разрешете аз да отида вместо вас тази вечер. Вие сте по-необходим…
	— Не. Благодаря, стари приятелю. — Суслов го потупа топло по рамото. — В случай на инцидент, ти поемаш командването и продължаваш изпълнението на мисията. Нали за това са ни обучавали. — Те чукнаха чашите си. — Не се безпокой, всичко ще мине без грешка, — успокои го той. Беше щастлив, че върши това, за което някога мечтаеше, удовлетворен от работата и от положението си. Работеше за VI отдел на Първа дирекция на КГБ, който отговаряше за разузнаването в Китай, Северна Корея и Виетнам. Беше старши асистент в катедра Международни отношения на Владивостокския университет. Контраразузнавач–2А, полковник от КГБ и най-важното — висш партиен функционер за Далечния Изток. — Центърът издава заповедите. Ти трябва да ни пазиш гърба тук. Нали?
	— Разбирам. Знаеш, че можеш да разчиташ на мен, Григорий. Мога да се справя с всичко. Но се безпокоя за теб — каза Меткин.
	Двамата работеха от няколко години заедно и той много уважаваше Суслов, въпреки че не знаеше откъде идват заповедите му. Понякога се изкушаваше да проучи това за себе си. „Много се увличаш — каза си той. — Следващата година се пенсионираш и може би ще имаш нужда от влиятелни приятели и единственият начин да получиш помощ от тях е да знаеш и кътните им зъби. Но със или без Суслов ти си заслужил и презаслужил пенсията си и можеш спокойно и достойно да се оттеглиш у дома си в Крим.“ Сърцето на Меткин заби по-бързо при мисълта за красотите и мекия климат на Черно море, за спокойния живот с жена си и как понякога ще вижда сина си, който, издигнал се в йерархията на КГБ, ще работи във Вашингтон, далеч от външна и вътрешна угроза.
	„Господи, пази сина ми от предателство и грешки — замоли се горещо той. Доповръща му се при мисълта, че шефовете му могат да узнаят, че е вярващ, защото родителите му, обикновени селяни го бяха възпитали в любов към Бога. Ако узнаеха нямаше да има Крим след пенсионирането.“
	— Ворански! — каза той, внимавайки да не издаде омразата си към него. — Та той беше отличен разузнавач! Къде ли е сгрешил?
	— Предаден е, това е проблемът — мрачно обясни Суслов. — Ще открием убийците му и те ще си платят. Ако следващият нож е за мен… — Едрият мъж присви рамене, напълни чашите с водка и се усмихна… — И какво от това? Нали всичко е в името на каузата, на партията и майка Русия.
	Отново чукнаха чаши и пиха до дъно.
	— Кога слизаш на брега?
	Суслов усети приятно разливащата се по тялото му топлина, опасностите сега изглеждаха по-малко реални. Той посочи люка.
	— Веднага щом акостира на безопасно място — ехидно се засмя. — Бива си го обаче този хубавец, а?
	— Ние нямаме нищо, което би могло да се сравни с него, нали капитане? Нито с военните му самолети. Абсолютно нищо.
	Суслов се усмихна и пак напълни чаши.
	— Не, другарю. Но ако врагът няма истински боен дух, тогава и сто такива самолетоносачи няма да му помогнат.
	— Да, но ако сега американците решат да ни изтрият от лицето на земята.
	— Съгласен съм, сега биха могли, но няма да го направят, не им стига кураж за това. — Суслов отново отпи. А много скоро ние ще можем да им забием носовете в задниците! — Той въздъхна замечтано. — Ей, хубаво ще е, когато дойде това време.
	— Ще е ужасно.
	— Не, кратка, почти безкръвна война с Америка и тогава останалият свят ще е в ръцете ни.
	— Безкръвна? Какво ще кажеш за атомните им бомби? За водородните?
	— Никога няма да използват ракети срещу нас, дори сега се страхуват. Сигурни са, че ние бихме използвали нашите срещу тях.
	— Бихме ли?
	— Не зная. Някои командири, да. За себе си не зная. Сигурно ще ги използваме в отговор. Но първи? Не зная. Мисля, само заплахата винаги ще им е достатъчна. Няма да е нужно да има истинска война. — Той запали ъгълчето на разкодираната каблограма и я пусна в пепелника. — Още едно отлагане за двадесет години — какъв руски гений е измислил това — ще имаме по-голям и по-модерен флот от тях, въздушни сили също по-големи и по-модерни. В момента имаме повече танкове и повече войници, но без кораби и самолети ни се налага да чакаме. Двадесет години не са много за Русия — да владее света.
	— А Китай? Какво с Китай?
	Суслов глътна останалата водка и отново напълни чашите. Шишето се изпразни и той го хвърли върху леглото си. Видя, че каблограмата се е нагърчила и изгоряла в пепелника.
	— Може би Китай е мястото, където можем да използваме атомните си бомби. Оттам нищо не ни трябва. Нищо. Това ще ни реши проблема с тях веднъж завинаги. Какъв беше броят на боеспособното население в Китай при последните изчисления?
	— 116 милиона между осемдесет и двадесет и пет годишна възраст.
	— Помисли само! 116 милиона жълти дяволи, с които споделяме обща граница с дължина 5 000 мили… и после били сме изпитвали параноичен страх от Китай! Атомните бомби ще ни решат проблемите с Китай — бързо, просто и завинаги.
	Другият кимна.
	— А този Дънрос? Папките на А. М. Г.?
	— Ще ги вземем от него. В последна сметка, Дмитрий, един от нашите хора е в семейството му, един е партньор в бизнеса му, друг е в Специалното разузнаване, където и да се обърне са „Севрин“ и Артър, а освен това имаме дузина в неговия парламент, дори и в правителството.
	Двамата се разсмяха.
	— Ами ако ги е унищожил?
	— Казват, че имал феноменална зрителна памет.
	— Тук ли ще го разпиташ?
	— Ще бъде опасно, а и никога не съм го правил. А ти?
	— И аз не.
	Капитанът се намръщи.
	— Когато се свържеш тази вечер, предай на Центъра да приготви експерт в случай, че ни потрябва — Коронски от Владивосток, ако е на разположение.
	Дмитрий кимна, унесен в мисли. Пред погледа му попадна сутрешният _„Гардиън“_, полусмачкан върху леглото. Суслов взе вестника и го зачете.
	— Григорий, ако трябва да отвлечем Дънрос, защо да не хвърлим подозренията върху тези? Тогава ще имаме колкото искаме време?
	Заглавията навсякъде бяха: „ХВАНАТИ ЗАПОДОЗРЕНИ В СЛУЧАЯ ПО ОТВЛИЧАНЕТО НА ДЖОН ЧЕН“.
	— Ако Дънрос не се върне… може би нашият човек ще стане тай-пан! А?
	Суслов се подсмихна.
	— Дмитрий, ти си гениален.


	Роузмънт погледна часовника си. Достатъчно бе чакал.
	— Родж, може ли да използвам телефона ти?
	— Разбира се — каза Крос.
	Изгаси цигарата си и набра телефона на оператора на ЦРУ в консулството.
	— Роузмънт е на телефона, — свържете ме с 2022. — Това бе комуникационният център на ЦРУ.
	— 2022. Чапмен е на телефона. Кой моля?
	— Роузмънт. Хелоу, Фил, има ли нещо ново?
	— Не. Очакваме докладната на Марти Повиц — нещо много са се разшавали на мостика на „Съветски Иванов“ с биноклите си. Трима мъже, Стен. Единият е цивилен, другите са капитанът и заместникът му. Имат радар с малък обсег, работи много яко. Искаш ли да предупредим капитана на _„Кориджидор“_?
	— По дяволите, не, няма смисъл да даваме повод да маха с опашка повече, отколкото заслужава. Фил, виж дали е пристигнало потвърждение на нашата 40–41?
	— Разбира се, Стен. Дойде в… почакай… дойде точно в 16.03 местно време.
	— Благодаря Фил, дочуване.
	Роузмънт запали друга цигара. Ланган го гледаше кисело, беше непушач, но не каза нищо, тъй като Крос също пушеше.
	— Родж, какво си намислил? — попита грубо Роузмънт. Ти си получил „Приоритет 1–4а“ в 16.03. По това време е пристигнало потвърждението за нас. Защо трябваше да ни караш да висим?
	— В момента ми е удобно — отговори Крос с приятен тон. Роузмънт почервеня, Ланган също.
	— Аз пък не го намирам за удобно. Двамата имаме официални инструкции да вземем копията веднага.
	— Толкова съжалявам, Стенли.
	Чак вратът на Роузмънт почервеня, но се овладя.
	— Няма да се подчиниш на „Приоритет 1–4а“?
	— Не, на този етап.
	Роузмънт стана и тръгна към вратата.
	— О’кей, Родж, ще те накажат по всички точки на закона.
	Той стана, дръпна рязко вратата и излезе. Ланган беше вече на крак.
	— Каква е причината, Родж? — попита той. Крос отвърна на погледа му и спокойно отговори:
	— Причина за какво?
	Ед Ланган беше готов да избухне, но в същия момент се сети:
	— Господи, Родж, те сигурно още не са в теб? Прав ли съм?
	— Хайде, Ед, поне ти би трябвало да знаеш, че сме много бързи.
	— Това не е отговор. В теб ли са или не?
	Не получи отговор, стана и затвори след себе си вратата. Крос моментално натисна скрития бутон. Секретът щракна. С друг скрит бутон изключи касетофона. Вдигна слушалката и набра номер.
	— Брайън? Чувал ли си се с Дънрос?
	— Не, сър.
	— Чакай ме долу. Вземи Армстронг.
	— Да, сър.
	Крос затвори телефона, взе официална бланка за арестуване. Попълни името Йан Струан Дънрос и подписа двата екземпляра. Горното копие задържа, а другото заключи обратно в чекмеджето на бюрото си. Огледа внимателно офиса, постави късче хартия в процепа на чекмеджето, за да може да разбере, ако някой го е отварял или се е опитвал да го отваря. След това излезе.
	Сложната секретна заключалка щракна.


>	22

#	17:45 часа

	Дънрос беше в съвещателната зала на „Струан“ заедно с останалите директори на „Нелсън трейдинг“ и поглеждайки към Ричард Куанг каза:
	— Не, Ричард, съжалявам, не мога да те чакам до утре.
	— За теб няма разлика, но за мен е от голямо значение. — Ричард Куанг беше притеснен. Всички го гледаха. — Филип Чен, Ландо Мата и Цепелин Танг.
	— Съжалявам, Ричард — остро каза Ландо Мата. — Боже, ти изглежда подценяваш сериозността на тази навалица!
	— _Дю не ло мо._ Така изглежда — лицето на Цепелин Танг се тресеше от ярост.
	Дънрос въздъхна. Ако той не беше тук всички щяха да беснеят и да си крещят един на друг, щяха да хвърчат обидни думи, както обикновено става при преговори между китайци, да не говорим за такова неприятно разискване, каквото беше днешното. По установения ред за „Ноубъл хаус“, всички съвещания се провеждаха на английски, а англичаните забраняваха китайските ругатни и проклятия, което всъщност беше и идеята.
	— Въпросът трябва да бъде решен сега, Ричард.
	— Съгласен съм. — Ландо Мата беше красив, около 50-годишен португалец, с остри черти. Кръвта на неговата майка китайка се виждаше в тъмните очи, тъмната коса и златистия цвят на кожата. Той нервно забарабани с дългите си пръсти по масата. Знаеше, че Ричард Куанг никога не би издал, че той, Тайтфист Танг и Смъглър Мо контролират банката. Нашата банка е едно съвместно начинание, мислеше ядосано той, но нашите билиони вътре са нещо друго. Не можем да ги изложим на риск.
	— Никога — нервно се обади Цепелин Танг. — Баща ми също иска ясно да го разберете. Той си иска неговото злато!
	— Майко Божия, ние имаме почти петдесет тона злато в твоите трезори.
	— Всъщност са над петдесет тона — каза Цепелин Танг, пот бе избила по челото му. — Моят старец ми даде цифрите — 1 792 668 унции.
	Въздухът в голямата стая беше задушен и влажен, прозорците отворени. Цепелин Танг беше добре облечен, тежък мъж на около четиридесет години, с малки тесни очи, най-старият син на Тайтфист Танг и английският му беше превъзходен. Прякорът му идваше от филм, който Тайтфист беше видял в деня на раждането му.
	— Така ли е, Ричард?
	Ричард Куанг повдигна листа, в който бяха нанесени количествата злато и балансът на „Нелсън трейдинг“. Ако ще трябва да се откаже тази вечер от билиона и парите в брой, това много силно ще намали наличния капитал на банката и когато новината се разнесе, което ще стане, устоите й ще се разклатят.
	— Какво мислиш да правиш, глупак такъв! — беше изкрещяла жена му, преди да тръгне от офиса си за съвещанието.
	— Ще отлагам, отлагам и надявам се да…
	— Не! Направи се на болен! Ако си болен, няма да им дадеш парите ни. Не можеш да отидеш на съвещанието! Прибирай се у дома и се престори на болен.
	— Не мога, тай-панът лично ми се обади. Също и Мата! Не смея да не отида.
	— Тогава разбери кой иска да ни унищожи и се разплати с него! Къде ти е акълът? Кого си обидил? Трябва да е някой от _белите кучета_. Открий кой е и си уреди сметките с него, защото иначе ще изгубим банката, ще изгубим членството си в „Търф клъб“, конете, Ролса и престижа си завинаги! Ако банката фалира, ти никога няма да си Ричард Куанг отново, не че да бъда лейди Куанг има някакво значение, ох не! Направи нещо! Намери ко… _Дю не ло мо._
	Ричард Куанг чувстваше как потта се стича по гърба му, но пазеше самообладание и се мъчеше да измисли начин да излезе от положението.
	— Златото ви е абсолютно сигурно, както и парите. Ние сме банка на „Нелсън трейдинг“ от самото начало, никога не сме имали и най-малка неприятност. Доста голям риск поехме в началото с вас…
	— Хайде сега, Ричард — каза Мата, прикривайки омразата си. — Не можеш да рискуваш със злато? Със сигурност, не с нашето. — Златото принадлежи на „Грейт гуд лак къмпани ъф Макао“, която притежаваше монопола върху хазарта в продължение почти на тридесет години. Сегашното състояние на компанията беше повече от два билиона долара. Тайтфист Танг, лично имаше повече от 30 процента. Ландо Мата — 40 процента, наследниците на Смъглър Мо, който миналата година умря — останалите 30 процента.
	„Само ние помежду си — мислеше Мата — притежаваме 50 процента от «Хо-Пак», които това кучешко смрадливо лайно, по някакъв начин е изложило на опасност. Съжалявам, Ричард, но аз гласувах «Нелсън трейдинг» да си смени банката — най-малко временно. Тайтфист е наистина много ядосан… имам тук и пълномощното на Чинг“.
	— Но Ландо — започна Ричард Куанг, — няма причини да се безпокоите. — Той посочи с пръст към полуотворен вестник — _„Чайна гардиън“_, който беше на масата. — Виж новата статия на Хейпли, тук пише, че всичко около банката е буря в чаша вода, всичко е кампания на завистливи кон…
	— Възможно е. Но китайците вярват в слухове и навалицата в банката е факт — остро му отговори Мата.
	— Моят старец също вярва — ревностно го подкрепи Цепелин Танг. — Той има доверие и на Фор Фингър Уу, който днес следобед е телефонирал и му е казал, че си е изтеглил всички пари, посъветвал го и той да направи същото, така че един час след това, Ландо и аз, бяхме на път за тук, а ти знаеш колко мразя да летя. Ричард, знаеш много добре, че когато баща ми иска нещо да бъде свършено веднага, то веднага се свършва.
	„Да — мислеше Ричард Куанг с отвращение, — този смрадлив стар мизерник и от гроба си ще стане за петдесет цента, ако има опасност да ги загуби.“
	— Съветвам ви да почакате ден-два…
	Дънрос ги остави да поговорят от приличие. Вече беше решил какво да прави. „Нелсън трейдинг“ бе изцяло притежание на „Струан“, така че другите директори всъщност почти нямаха думата. Но дори и така „Нелсън трейдинг“ имаше изключителните права за внос на злато, дадени му от правителството на Хонконг. Без обаче бизнеса на „Гуд лак къмпани“ — с други думи без благоразположението на Тайтфист Танг и Ландо Мата — печалбата на „Нелсън трейдинг“ щеше да е нула.
	Дънрос погледна часовника си. След няколко минути Крос ще пристигне.
	— Ние имаме активи за над един билион, Ландо — повтори Ричард.
	— Добре — живо се намеси Дънрос, поставяйки финал на срещата. — Тогава, Ричард, за теб няма значение как ще постъпим. Няма смисъл да отлагаме. Наредих нашият камион да чака точно в осем на страничната врата на банката ти, за да направим прехвърлянето.
	— Но…
	— Защо толкова късно? — попита Мата. — Още няма шест.
	— Вече ще е тъмно, Ландо. Не бих искал да прехвърляме 50 тона злато по светло. Може да има престъпници наоколо. Не можем да рискуваме, нали?
	— Боже Господи, ти мислиш за… тримата? — Цепелин Танг бе шокиран. — Ще се обадя на баща си. Той ще изпрати допълнително охрана.
	— Да — каза Мата, — веднага се обади.
	— Няма нужда. Полицията посъветва по-добре да не се вдига шум. Те увериха, че ще се погрижат за охраната.
	Мата се поколеба.
	— Добре, тай-пан, щом казваш. Ти отговаряш.
	— Разбира се — любезно потвърди Дънрос.
	— Как можем да знаем, че във „Виктория“ ще са на сигурно място?
	— Ако „Виктория“ фалира, по-добре да не оставаме тук.
	Дънрос телефонира на Джонджон в банката.
	— Брус? Йан на телефона. Трезорът ще ни трябва точно в 8.30 часа.
	— Добре. Нашата охрана ще бъде там, за да помага. Използвайте страничната врата — тази от „Дърк стрийт“.
	— Разбрах.
	— Полицията информирана ли е?
	— Да.
	— Добре. Между другото, Йан, относно… Ричард при теб ли е?
	— Да.
	— Обади ми се, когато ти е възможно — ще си бъда вкъщи тази вечер. Направих проучване и нещата не изглеждат добре за него. Моите приятели китайските банкери са много изнервени — дори Мок-танг има проблеми в Абърдийн, ние също. Разбира се ще авансираме Ричард с всички пари, които са му нужни срещу гаранции, банкови гаранции, но ако съм на твое място ще си изтегля всички пари, които контролирам. Нека „Блекс“ да се оправят първо с твоя чек при клиринга тази вечер. Банков клиринг и заеми се правят в полунощ, пет дни седмично в сутерена на „Бенк ъф Лондон“, „Кантон“ и „Шанхай“.
	— Благодаря, Брус. Ще се видим по-късно. Всичко е организирано. Разбира се, прехвърлянето трябва да се запази в абсолютна тайна. Ричард, необходим ми е изплатим чек за баланса на „Нелсън трейдинг.“
	— Аз също искам един за баланса на баща ми! — като ехо се обади Цепелин Танг.
	— Ще ги изпратя утре сутринта.
	— Тази вечер — каза Мата, — така ще могат да изчистят сметките. Искам чек и аз за моя баланс.
	— Няма достатъчно в наличност, за да покрия трите чека — никоя банка не би могла да има такова количество, — избухна Ричард Куанг. — Дори „Бенк ъф Ингланд“ не би могла да го направи.
	— Разбира се. Моля те обади се, на когото искаш, да гарантира за някои от твоите банкови операции. На Хавъргил или Саутърби. — Мата спря да барабани с пръсти. — Те очакват да се обадиш.
	— Какво?
	— Да. Говорих с тях този следобед.
	Ричард Куанг замълча. Трябваше да измисли нещо — да не предаде парите тази вечер, за да вземе лихва за още един ден. А до утре нещата могат да се променят, така че да не се наложи изобщо изплащането на парите. Да вървят по дяволите всички бели и полубели, които са по-лоши и от белите! Неговата усмивка бе сладникава, като усмивката на Мата.
	— Добре, както желаете. Ако искате да се срещнем в банката след час и…
	— По-добре — каза Дънрос — Филип да дойде с теб. На него ще предадеш всички чекове. Нямаш нищо против, нали Филип?
	— О, о, да, да, тай-пан.
	— Добре, благодаря. След това ги занеси в „Блекс“, те ще минат по сметките до полунощ. Така ще имаш предостатъчно време, нали Ричард?
	— Разбира се, тай-пан — каза Ричард Куанг бодро. Току-що му хрумна фантастична идея. Да симулира сърдечен удар! Ще го направя в колата на път за банката и тогава…
	Видя студенината в очите на Дънрос и стомахът му се обърна. Отказа се от този план.
	„Защо, защо трябва да вземат толкова много от парите ми?“ — помисли той изправяйки се на крака.
	— Вече не ви трябвам тук, нали? Добре, хайде да тръгваме, Филип.
	Двамата излязоха и за известно време се възцари тишина.
	— Горкият Филип, прилича на призрак — каза Цепелин Танг, потрепервайки. — Бившите вълци трябва да са чужденци, да изпратят ухото на сина му по пощата! Отново потрепери. — Надявам се няма да стигнат до Макао. Упорито се говори, че Филип вече преговаря с тях в Макао.
	— В това няма никаква истина — каза Дънрос.
	— Тай-пан, той не би ти признал, че го прави. На негово място и аз бих го държал в тайна. — Цепелин Танг гледаше потиснато към телефона. — По дяволите да вървят тези бандити.
	— Свършено ли е с „Хо-Пак“? — попита Мата.
	— Да, докато Ричард Куанг успее да си реализира ценните книжа. Днес следобед Дънстън е ликвидирал всичките си депозити при него.
	— Така, ето още един от слуховете се потвърждава!
	— Страхувам се, че е точно така! — Дънрос много съжаляваше за Ричард Куанг и „Хо-Пак“, но утре щеше да започне да продава под цената. — Неговите акции ще стигнат дъното.
	— По какъв начин това ще провокира бума, който ти предричаш?
	— Казал ли съм го?
	— Купувал си на поразия акции на „Струан“, така чух. — Мата хитро се подсмихна. — Филип, жена му, и фамилията му също.
	— Всеки, който купува наши акции е умен, Ландо, независимо по кое време. Сега е много изгодно.
	Цепелин Танг слушаше много внимателно. Сърцето му заби по-бързо. Той също беше чул, че „Хаус ъф Чен“ купува усилено акции на „Струан“.
	— Чете ли предсказанията във вестника на Стария сляп Танг? За предстоящия бум? Беше много сериозно.
	— Да.
	Когато тази сутрин го прочете се разсмя, че Дайан Чен е повлияла.
	— Дали Стария сляп Танг не е роднина, Цеп? — попита той.
	— Не, тай-пан, доколкото ми е известно не е. Ще се радвам, ако успея, да се върна по-скоро в Макао — климатът там е далеч по-хубав. Ще участваш ли в автомобилните състезания тази година, тай-пан?
	— Да, надявам се.
	— Добре! Проклет да е „Хо-Пак“! Нали Ричард ще ни даде чековете? Моят старец ще получи сърдечен удар, ако загуби дори едно пени.
	— Ще ги даде — каза Дънрос и забеляза странното изражение в очите на Мата. — Какво има?
	— Нищо. — Мата погледна Цепелин. — Цеп, много е важно бързо да получим одобрението на баща ти. Защо ти и Клаудия не се свържете с него?
	— Идеята не е лоша — китаецът излезе от стаята. Дънрос се обърна към Мата.
	— И?
	Мата се поколеба. След това тихо каза:
	— Йан, мисля да изтегля всичките си фондове от Хонконг и Макао и да ги внеса в Ню Йорк.
	Дънрос се обезпокои.
	— Ще разтърсиш цялата ни система. Ако ти изтеглиш, Тайтфист ще направи същото — Чинг, Фор Фингър… всички останали.
	— Какво е по-важно, тай-пан, системата или собствените ти пари?
	— Не бих искал такова разтърсване на системата.
	— Приключи ли сделката с „Пар-Кон“?
	Дънрос го наблюдаваше.
	— Уговорено е всичко. Отговорът ще е готов след седем дни. Изтеглянето ще се отрази на всички ни, Ландо. Много лошо. Което е зле за нас ще бъде много лошо за теб и много, много зле за Макао.
	— Ще имам предвид. Така значи — „Пар-Кон“ идва в Хонконг. Много хубаво — и ако „Америкън суперфудс“ превземе „Х. К. дженеръл стори“, това ще бъде ново форсиране на пазара. Възможно е Стария сляп Танг да не преувеличава. Вероятно ще имаме късмет. Той бъркал ли е някога досега?
	— Не зная. Лично аз не мисля, че той комуникира с Господа, независимо, че доста хора го вярват.
	— Ако има бум, това ще е много добре. Времето е изключително подходящо. Да. И ние можем да налеем масло в огъня на най-големия бум в историята. А?
	— Ще помогнете ли?
	— Десет милиона между мен и Чинг — Тайтфист няма да има интерес, знам това. Ти ще кажеш кога и къде?
	— Половин милион в „Струан“, четвъртък преди затваряне, останалите разпределени между „Ротуел-Горнт“, „Хонконг уъфс“, „Хонконг пауър“, „Голдън фери“, „Каулуун инвестмънт“, и „Хонконг дженеръл стори“.
	— Защо в четвъртък, защо не утре?
	— „Хо-Пак“ ще падне много ниско. Ако ние закупим голямо количество в четвъртък преди затваряне, ще направим състояние.
	— Кога ще анонсираш сделката с „Пар-Кон“?
	Дънрос се поколеба.
	— Петък, след затваряне на борсата.
	— Добре. Аз съм с теб, Йан. Петнадесет милиона. Петнадесет вместо десет. Ще продаваш ли „Хо-Пак“ под стойността им?
	— Разбира се, Ландо. Знаеш ли кой е зад натиска върху „Хо-Пак“?
	— Не. Но Ричард се беше разпрострял прекалено и това не бе разумно. Хората говорят, а китайците по принцип нямат доверие в банките и реагират на всеки слух. Мисля, че „Хо-Пак“ ще банкрутира.
	— Боже Господи!
	— Джос! — Мата спря да барабани по масата. — Искам да утроя нашия внос на злато.
	Дънрос се втренчи в него.
	— Защо? Сега си на пълни обороти. Ако ги притиснеш много, ще направят грешки и ще се отрази на печалбата ти. В момента си балансирал всичко идеално.
	— Да, но Фор Фингър Уу и другите ме увещават, че могат да транспортират безопасно в огромни количества.
	— Нямаме нужда да притискаш нито тях — нито пазара си. Абсолютно никаква нужда.
	— Йан, чуй ме. Има неприятности в Индонезия, в Китай, Индия, Тибет, Малайзия, Сингапур, кипеж във Филипините и сега американците навлизат в Югоизточна Азия, което за нас е чудесно, а за тях ужасно. Инфлацията ще литне нагоре и тогава, както обикновено, всеки благоразумен бизнесмен в Азия, специално китайските бизнесмени, ще искат да се отърват от книжните си пари и да ги превърнат в злато. Трябва да сме готови да посрещнем един такъв момент.
	— Какво си чул, Ландо?
	— Много странни неща, тай-пан. Например, че някои американски генерали искат пълна конфронтация с комунистите. За тази цел са избрали Виетнам.
	— Но американците никога няма да победят там. Китай няма да им позволи, не повече отколкото в Корея. Всяка историческа книга ще им покаже, че Китай винаги преминава границите си, за да запази буферните си зони.
	— Дори да е така, конфронтация ще има.
	Дънрос изучаваше Ландо Мата, чието несметно богатство и дългогодишно търгуване му даваше достъп до много секретни места.
	— Какво друго си чул, Ландо?
	— Че бюджетът на ЦРУ е удвоен.
	— Това никой не би трябвало да го знае.
	— Но аз го знам. Тяхната служба за сигурност е ужасна, Йан, ЦРУ е навсякъде в Югоизточна Азия. Вярвам, че някои от техните фанатични привърженици се опитват да се вмъкнат в търговията е опиум в Златния Триъгълник в полза на приятелски настроените към тях Меконг-хил племена, за да ги подбутнат към конфронтация с Виетконг.
	— Господи!
	— Да. Нашите събратя в Тайван са бесни. Увеличава се изобилието на правителствени пари, инвестирани в пристанища, летища, шосета. В Тайван, Окинава и особено в Южен Виетнам. Определени американски фамилии с връзки във висшите сфери осъществяват снабдяването с цимент и желязо при много благоприятни условия.
	— Кой?
	— Кой произвежда цимент? Например… да кажем в Ню Ингланд?
	— Боже Господи, сигурен ли си?
	Мата се усмихна иронично.
	— Дори чух, че съществена част от много голям правителствен заем отпуснат на Южен Виетнам, е бил изразходван за несъществуващо летище в непроходима джунгла. О да, Йан, злоупотребите са огромни. Така че нареди да се увеличи количеството на златото от утре. От следващия месец започваме да транспортираме до Макао с кораби на въздушна възглавница и ще скъсим времетраенето от три часа на седемдесет и пет минути.
	— Не мислиш ли, че с „Каталина“ е по-безопасно?
	— Не. Корабите на въздушна възглавница могат да транспортират много по-големи количества и ще се движат много по-бързо. Ще имаме и постоянна радарна комуникация, най-добрата.
	След кратка пауза Дънрос възрази:
	— Толкова много злато би привлякло вниманието на всякакъв вид престъпници. Дори на интернационалния престъпен свят.
	Мата отново се усмихна.
	— Нека заповядат. Никога няма да могат да си отидат. В Азия имаме много дълги ръце. — Пръстите му отново забарабаниха. — Йан, ние сме стари приятели, искам да ми дадеш съвет.
	— Ще се радвам да ти помогна за всичко.
	— Вярваш ли в промените?
	— Промени в бизнеса ли?
	— Да.
	— Зависи, Ландо — веднага отговори Дънрос. — „Ноубъл хаус“ се е променил много малко за век и половина, но в друго отношение промяната е неимоверна.
	Накрая Мата каза:
	— След няколко седмици правителството на Макао е задължено отново да обяви на търг хазартния бизнес…
	Интересът на Дънрос моментално се изпари. Бизнесът в Макао се развиваше на монополна основа. Монопол получава този, който е в състояние да предложи най-висока цена.
	— Това е петата година. Всеки пет години Министерството изисква провеждане на вътрешен търг. Участието в търга е достъпно за всеки, но на практика, ние педантично подбираме участниците. Моят стар съдружник, Смъглър Мо вече е мъртъв. Неговите наследници са разточителни и се интересуват по-скоро от Запада, голф и хазарт в Южна Франция, отколкото от състоянието и бъдещето на синдиката. За фамилията Мо това е предопределено от поколения насам: един на десет хиляди натрупва пари, инвестира в земя, става богат, купува си наложници, които бързо го изчерпват. Второто поколение е неудовлетворено, харчи, ипотекира земя, за да запази престижа и благоволението на любовниците си. Третото — продава земята и банкрутира. Четвъртото са хамали. — Гласът му бе спокоен, почти напевен. — Моят добър приятел вече е мъртъв. Не храня никакви чувства нито към синовете му, нито към техните деца. Те са богати, даже прекалено богати, благодарение на мен и сами ще намерят пътя си, добър, лош или много лош. Що се отнася до Тайтфист… — отново спря да барабани, — Тайтфист умира.
	Дънрос се изуми.
	— Но аз го видях преди около седмица и ми се стори здрав, слаб както винаги и все така опак.
	— Йан, той умира. Знам го със сигурност, защото превеждах, когато португалските специалисти му правеха изследвания. Каза, че няма доверие на нито един от синовете си. Месеци наред се мъчех да го убедя да се прегледа. Двамата лекари бяха категорични — рак на дебелото черво, с метастази по цялото тяло. Докторите му дават месец-два… преди седмица беше. — Мата се усмихна. — Тайтфист ги наруга, каза им че нищо не разбират, че са глупаци и хич да не чакат да им плати за грешната диагноза. — Дребният португалец гадно се изсмя. — Има повече от 600 милиона щатски долара, но никога няма да плати този преглед. Ще продължи да пие вонящата, отвратителна китайска билкова бира и да пуши опиум. Никога няма да приеме диагнозата на бял лекар — знаеш какъв е.
	— Да.
	Когато Йан беше ученик, през ваканциите, баща му го изпращаше да работи при свои приятели. Тайтфист Танг бе един от тях. Дънрос добре си спомняше отвратителното лято, което прекара, потейки се в мръсния сутерен на банката в Макао, стараейки се да угоди на наставника си. А му се плачеше от яд при мисълта за това, което трябваше да понася, докато приятелите му играеха на воля. Сега беше благодарен за онова лято. Тайтфист го научи толкова много за парите — за тяхната стойност, за това как да ги печели, да ги задържа, и как да работи с тях, за скъперничеството и за обичайната за китайците лихва от 2 процента месечно в добри времена.
	— Изисквай двойно по-голяма гаранция, отколкото е необходимо, но там, където такава няма гледай в очите този, който е дошъл за заем! — крещеше му Тайтфист. — Няма ли гаранция, искай по-голяма лихва. Помисли, може ли да му се вярва, ще бъде ли в състояние да върне заема? Дали е работяга или е търтей? Преценявай го, глупак такъв, той е твойта гаранция! Колко от трудно спечелените ми пари иска? Дали е упорит работник? Ако е такъв, какво са за него 2 процента месечно — или 4? Нищо. Но нали моите пари ще го направят богат, ако съдбата му е да бъде богат. Самият човек е гаранцията, от която се нуждаеш! Давай на богаташкия син, колкото пари иска, ако тегли заем срещу наследството си и имаш печата на баща му — всичко ще пропилее за жени, но това не те засяга! Как ще станеш богат? Спестяваш пари, купуваш с една трета от тях земя, една трета даваш под лихва и една трета пазиш в брой. Даваш под лихва само на сигурни хора и никога нямай доверие на бял… — крещеше той.
	Дънрос си спомняше добре стария човек със стоманени очи, почти без зъби — неук, който можеше да чете само три йероглифа и можеше да пише толкова, тези на името си. Но имаше мозък като компютър, помнеше заемите до последно пени, кой и кога трябваше да се издължи.
	През онова лято бе на тринадесет години, там се сприятели с Ландо Мата. Тогава, както и сега, Мата беше като дух, мистериозно присъствие, което се движеше в и извън правителствените кръгове на Макао, винаги зад кулисите, незабележим, неизвестен, странен човек, който идваше и си отиваше, взимайки каквото си пожелае, жънейки несметни богатства.
	Дори и сега само шепа хора знаеха името му, да не говорим за това какъв човек е той. Дори Дънрос не бе стъпвал във вилата му на „Броукън фонтейн“, където ниско разгърнатите сгради бяха скрити зад висока желязна порта и дебела каменна ограда, нито пък знаеше нещо конкретно за него — от къде идва, кои са родителите му и как е получил тези два монопола, носещи му богатството.
	— Съжалявам за това, което чух за стария Тайтфист — каза Дънрос. — Той беше суров стар негодник, но не по-лош към мен, отколкото към всеки от синовете си.
	— Да. Той умира. Джос. Нямам чувства към никой от наследниците му. Като Чинг, те всички ще бъдат богати, всичките. Дори Цепелин — каза Мата с презрение. — Дори Цепелин ще наследи от 50 до 75 милиона щатски долара.
	— Господи, като помислиш за всички пари, които се печелят от хазарт…
	Клепачите на Мата натежаха.
	— Дали да направя промени?
	— Да, ако искаш да напуснеш. В момента синдикатът разрешава само китайски хазартни игри: фан-тан, домино и зарове. Ако новата група е модерна, перспективна и склонна да модернизира бизнеса… ако построят голямо модерно казино с ролетка, цяла Азия ще се събира в Макао.
	— Какви са шансовете за легализиране на комара в Хонконг?
	— Никакви, знаеш по-добре от мен, че без хазарт и злато Макао ще затъне, а основната бизнес политика на Англия и Хонконг е да не позволят това да се случи. Ние имаме конните надбягвания — вие масите за хазарт. Но с модернизиране на бизнеса, нови хотели, нови игри, нови модерни кораби на въздушна възглавница, ще имате толкова постъпления, че ще трябва да си откриете собствена банка.
	Ландо извади лист хартия, погледна я и след това я подаде на Дънрос.
	— Ето тук има четири групи от по трима души, които могат да получат разрешение за участие в търга. Искам твоето мнение.
	Дънрос не погледна листа.
	— Искаш да избера групата, която ти вече си определил?
	Мата се засмя.
	— Йан, ти знаеш много за мен! Да, аз вече съм избрал групата, която ще спечели търга, ако предложената от тях цена е достатъчно голяма.
	— Знае ли някоя от тези групи, че можеш да я вземеш за партньор?
	— Не.
	— Ами Тайтфист и Чинг? Те няма лесно да се откажат от монопола.
	— Ако Тайтфист умре преди търга, ще се образува нов синдикат, който ще одобри смяната. Ако дотогава не умре, промяната ще стане по друг начин.
	Дънрос погледна листа и ахна. Всички бяха добре известни китайци от Хонконг и Макао, доста богати, някои от тях с любопитно минало.
	— Добре, мога да кажа, Ландо, че всичките са добре известни.
	— Да. Да спечелиш такова голямо богатство, да ръководиш такава империя са ти нужни хора с виждане.
	— Съгласен съм. Защо тогава ме няма в списъка?
	— Подай си оставката от „Ноубъл хаус“ до един месец и ще можеш да сформираш свой собствен синдикат. Гарантирам ти, че твойто предложение ще спечели търга. Аз ще взема 40 процента.
	— Съжалявам Ландо, това е невъзможно.
	— Ще имаш лично богатство от 500 милиона до билион в разстояние на десет години.
	Дънрос присви рамене.
	— Без пари няма живот.
	— Да. Но няма достатъчно пари в света, които да ме накарат да се оттегля от „Ноубъл хаус“. Все пак ще направя сделка с теб. „Струан“ ще оперира хазарт за теб, чрез подставени лица.
	— Съжалявам, не. Или всичко или нищо.
	— Можем да го правим по-добре, по-евтино и с повече нюх.
	— Ако си дадеш оставката. Всичко или нищо, тай-пан.
	Главата го заболя при мисълта за многото пари, които му предлагаше Ландо Мата.
	— Абсолютно честно е. Съжалявам, не мога да се съглася.
	— Сигурен съм, ти лично, ще бъдеш добре дошъл, като… като консултант.
	— Само ако избера правилно групата, нали?
	— Може би. — Португалецът се усмихна. — Е какво казваш?
	Дънрос се чудеше дали да рискува с такова асоцииране. Да бъдеш част от хазартния синдикат на Макао не е като да си управител на „Търф клъб“.
	— Ще помисля и ще ти отговоря.
	— Добре, Йан. До няколко дни ми съобщи мнението си.
	— Да. Ще ми кажеш ли какъв залог ще бъде печеливш, ако се решиш на замяна?
	— Един съдружник или консултант трябва да го знае. Сега последната новина и тръгвам. Мисля, че никога няма да видиш приятеля си Цу-ян.
	Дънрос изненадано трепна.
	— Какво?
	— Обади ми се вчера сутринта от Тайпей, беше страшно разтревожен. Помоли ме да изпратя Каталина за него. Каза, че е много спешно и ще ми обясни по-късно, когато се видим. Ще дойде у дома веднага след пристигането. — Мата присви рамене и огледа перфектно поддържаните си нокти. — Цу-ян е стар приятел и разреших полета. Той изобщо не дойде при мен, Йан. Всъщност пристигнал със самолета — моят шофьор го е посрещнал. — Мата погледна нагоре. — Всичко е толкова невероятно. Цу-ян бил облечен с окъсани дрехи на хамалин и носел стара сламена шапка. Измърморил нещо, че ще се видим по-късно, скочил в първото такси и бързо тръгнал, сякаш гонен от хиляди дяволи. Шофьорът ми бил изумен.
	— Да няма грешка? Сигурен ли си, че е бил той?
	— О да, добре известен е — за щастие шофьорът ми е португалец и бързо взема решение. Започнало преследване. Цу-ян е тръгнал на север. Близо до бариерата таксито спряло и той слязъл, затичал се с всички сили към бариерата и преминал в Китай. Моят човек го е проследил, докато стигнал при войниците и изчезнал в тяхното караулно помещение.
	Дънрос слушаше и не вярваше. Цу-ян беше един от най-известните капиталисти и антикомунисти на Хонконг и Тайван. Преди войната е бил главният военен диктатор в шанхайска област.
	— Цу-ян никога няма да бъде добре дошъл в Китай — каза Дънрос. — Никога! Той сигурно е първи в списъка на враговете им.
	Мата се поколеба.
	— Освен, ако е работил за тях.
	— Възможно е.
	— Всичко е възможно в Китай.


	Роджър Крос и Брайън Куок слязоха от полицейска кола, следвани от Робърт Армстронг. Посрещна ги цивилно облечен човек на СИ.
	— Дънрос е още в офиса, сър.
	— Добре.
	Робърт Армстронг остана на входа, другите двама се качиха на асансьора. Излязоха на двадесетия етаж.
	— Добър вечер, сър, — поздрави Клаудия и се усмихна на Брайън Куок. Цепелин Танг чакаше до телефона. Той се взря, шокиран, в полицаите.
	— Мистър Дънрос ме очаква — каза Крос.
	— Да, сър. — Тя натисна бутона на телефона. — Мистър Крос е тук, тай-пан.
	— Нека почакат за минутка, Клаудия, след това ги покани вътре. — Той затвори и се обърна към Мата. — Крос е тук. Ако не се срещнем в банката тази вечер, ще се видим утре сутринта.
	— Да. Аз съм… моля те, Йан, обади ми се. Искам да поговоря насаме с тебе няколко минути. Тази вечер или утре сутринта.
	— Девет часа тази вечер или по всяко време утре през деня.
	— Обади ми се в девет. Или утре. Благодаря. — Мата прекоси кабинета и отвори едва забелязваща се врата — камуфлажна част от библиотеката. Отваряше се към таен коридор, който водеше на долния етаж.
	Дънрос гледаше към него, мислейки какво ли има в главата му. Събра от бюрото листовете с набелязаните за деня задачи, прибра ги в чекмеджето и заключи. След това се облегна назад и се опита да събере мислите си, вперил очи във вратата. Сърцето му учести ударите си. Телефонът позвъня и той подскочи.
	— Да?
	— Татко — каза Ейдриън, както винаги припряно, — съжалявам, че те прекъсвам, но мама иска да знае, кога ще се прибереш за вечеря.
	— Ще закъснея. Кажи й да не чака. Ще хапна нещо в движение. Кога се прибра миналата вечер? — попита той, спомняйки си, че беше чул колата й малко преди разсъмване.
	— Рано — каза тя и той беше готов да й се скара, но усети тъгата в гласа й.
	— Какво има, глезанке?
	— Нищо.
	— Кажи какво има?
	— Нищо наистина. Прекарах чудесно, обядвах с Линк Бартлет — ходихме на пазар, но този опърничав Мартин ме вбеси.
	— Какво?
	— Да. Чаках го цял час. Имахме среща, да пием чай във „Виктория енд Албърт“, но той изобщо не се появи. Гаден чешит!
	Дънрос се усмихна.
	— Просто на някои хора не може да се разчита, Ейдриън. Мога да си представя! Да те накара да чакаш! Какво безочие! — каза със съчувствие, доволен, че Хейпли ще си получи заслуженото.
	— Той е влечуго! Стопроцентово влечуго!
	Вратата се отвори. Крос и Брайън Куок влязоха. Той им кимна за поздрав. Клаудия затвори вратата след тях.
	— Трябва да вървя, скъпа. Хей, глезанке, обичам те! Довиждане! — Затвори телефона. — Добър вечер — поздрави — вече спокоен.
	— Моля, папките, Йан.
	— Разбира се, но първо трябва да се срещнем с губернатора.
	— Първо искам да получа папките. — Крос извади заповедта.
	Дънрос набираше номера.
	— Добър вечер, сър. Суперинтендант Крос е при мен…
	Дънрос подаде телефона.
	— За теб.
	Крос се поколеба, лицето му бе намръщено, след това взе подадената слушалка.
	— Суперинтендант Крос. — Слуша известно време. — Да, сър. Разбрано. — Крос затвори телефона. — Какви ги усукваш сега, по дяволите?
	— Нищо. Само съм предпазлив.
	Крос му подаде заповедта.
	— Ако не получа папките в шест часа, имам разрешение от Лондон да те арестувам, с или без съгласието на губернатора.
	Дънрос го гледаше също толкова строго.
	— Моля, направи го.
	— Това заслужаваш, Йан Дънрос. Съжалявам, но си арестуван!
	Брадата на Дънрос потрепери от яд. Добре. Но първо ще се срещнем с губернатора!


>	23

#	18:20 часа

	Тай-панът и Роджър Крос вървяха по белия чакъл към входа на губернаторската резиденция. Брайън Куок чакаше до полицейската кола. Входната врата се отвори и млад офицер в кралска морска униформа любезно ги поздрави, после ги въведе в изящно преддверие.
	Негово Превъзходителство сър Джефри Алисън беше мъж в края на петдесетте с пясъчен цвят коса, стегнат, с приятен глас и много строг. Беше седнал на старинно бюро и гледаше към тях.
	— Добър вечер — поздрави той и ги покани да седнат. — Изглежда имаме проблем, Роджър. Йан има лични неща, които легално притежава и не иска да ти ги предаде, а ти ги искаш.
	— Легално ги искам, сър. Имам заповед съгласно официално секретно постановление.
	— Да. Зная това, Роджър. Говорих с министъра преди час. Той каза и аз съм съгласен с него, че не можем да арестуваме Йан и да поръсим „Ноубъл хаус“ със сол. Това няма да е много редно, или разумно, колкото и да ни трябват папките на А. М. Г. Също няма да е редно и разумно да ги вземем с мантия и шпага — или неща от този сорт. Нали така?
	Крос се обади:
	— Ако Йан ни съдейства, това няма да се наложи. Аз му обърнах внимание, че правителството на Нейно Величество е замесено. Той изглежда изобщо не си дава сметка, сър, че трябва да ни сътрудничи.
	— Абсолютно съм съгласен. Министърът каза същото. Разбира се, когато Йан дойде тази сутрин при мен обясни, защо е толкова, толкова внимателен… достатъчно основателна тревога! Министърът също се съгласи с тази загриженост. — Сивите му очи станаха пронизващи. — Кой точно е дълбоко законспирираният комунистически агент в моята полиция? Кои са внедрените хора на „Севрин“?
	Последва дълго мълчание.
	— Не зная, сър.
	— Тогава бъди така добър и го открий. Йан беше така любезен да ми позволи да прочета рапорта на А. М. Г., който вие с право сте задържали. — Лицето на губернатора стана на петна, докато цитираше пасажи от него… — тази информация трябва да бъде съобщена лично на полицейския пълномощник или губернатора, ако са лоялни… Господ да ни е на помощ! Какво става по света?
	— Не зная, сър.
	— Добре, ти би трябвало да знаеш, Роджър. — Губернаторът го наблюдаваше. — Сега, какво смяташ за къртицата? Кой би могъл да бъде?
	— Вие, аз, Дънрос, Хавъргил, Армстронг — всеки от нас би могъл да бъде — моментално отговори Крос. — Само с една подробност: този човек е толкова дълбоко засекретен, че сигурно самият той е забравил, кой е всъщност, какви са политическите му интереси и към кого е лоялен. Сигурно е изключителен — като всички от „Севрин“. — Слабото му издължено лице бе обърнато към Дънрос. — Трябва да са много специални — проверките на СИ са наистина много добри и на ЦРУ, но преди не сме почувствали и полъх от „Севрин“.
	— Как мислите да го заловите? — попита Дънрос.
	— А ти как ще хванеш внедрения в „Струан“?
	— Нямам представа. — „Дали агентът на «Севрин» е същият, който издаде тайните ни на Бартлет?“ — питаше се тревожно Дънрос. — Ако е от висшия ешелон, сигурно е един от седемте — недопустимо!
	— Ето, разбра го — каза Крос. — Мислиш, че е изключено да са те, но един от тях всъщност е шпионин. Ако хванем единият, вероятно ще можем да го накараме да издаде останалите, ако знае кои са. — Другите двама почувстваха хладина от спокойната злоба в гласа му. — Но, за да се доберем до един, някой трябва да направи случайна грешка или да имаме късмет.
	Губернаторът се замисли за момент.
	— Йан ме увери, че в предишните рапорти няма нищо, което да навежда на мисълта кой би могъл да е — или да загатва по някакъв начин. Така че, другите рапорти няма незабавно да ви помогнат.
	— Биха могли, в друго отношение, сър.
	— Зная. — Думите бяха произнесени тихо, но значеха, „Затваряй си устата, сядай и чакай докато свърша“. Сър Джефри помълча за известно време. — Значи проблемът е да се помоли Йан за съдействие. Повтарям, съгласен съм, че неговите опасения са справедливи. — Лицето му се стегна. — Филби и Маклийн ни дадоха добър урок. Трябва да призная, че всеки път, когато се обаждам в Лондон се чудя дали не говоря с някой проклет предател. — Добре, стига за това. Йан, бъди любезен и кажи на Роджър при какви обстоятелства ще му предадеш копията на А. М. Г.
	— Ще ги предам, лично, на началника или заместник-началника на МИ–6 или МИ–5, при условие, че имам писмената гаранция на Негово Превъзходителство, че човекът, на когото ги предавам, е този, който претендира, че е.
	— Министърът съгласи ли се на това, сър?
	— Ако ти си съгласен, Роджър? — отново гласът на губернатора бе спокоен, но се подразбираше, че е по-добре да бъде съгласен.
	— Да, сър. — Роджър Крос погледна Дънрос. — По-добре ще бъде аз да съхранявам папките дотогава. Можеш да ми ги предадеш в запечатан с восък плик…
	Дънрос поклати отрицателно глава.
	— Те ще бъдат в безопасност, докато ги предам.
	— Не. Щом ние знаем и други ще разберат. Не са с чисти ръце, като нас. Трябва да знаем къде са и да ги охраняваме непрекъснато.
	Сър Джефри кимна.
	— В това има резон, Йан.
	Дънрос помисли за момент.
	— Много добре. Поставил съм ги в трезора на банка „Виктория“. — Вратът на Крос порозовя, когато Дънрос извади ключове и ги постави на бюрото. Номерата бяха добре заличени. — Има около хиляда сейфа. Само аз зная номера. Това е единственият ключ. Ако искате да го задържите, сър Джефри. Тогава… добре, това е най-доброто, което мога да предложа, за да избегнем риска.
	— Роджър?
	— Да, сър, ако сте съгласни.
	— Там наистина са на сигурно място. Разбира се не може да се разбият всички сейфове. Добре, значи всичко е разрешено. Йан, заповедта за арестуване е анулирана. Обещаваш да ги предадеш на Съндърс в момента, когато той пристигне? — Отново очите му станаха пронизващи. — Минах през толкова много неприятности около тези папки.
	— Да, сър.
	— Добре. Значи всичко е решено. Роджър, няма ли нищо ново за горкия Джон Чен?
	— Не, сър, опитваме всичко.
	— Отвратително нещо. Йан, какво става с „Хо-Пак“? Наистина ли е в, опасност?
	— Да, сър.
	— Ще се разорят ли?
	— Не зная. Изглежда.
	— Проклятие! Това изобщо не ми харесва. Много лошо за нашия имидж. А сделката с „Пар-Кон“?
	— Изглежда добре. Надявам се да имам благоприятен доклад за вас следващата седмица, сър.
	— Отлично. Тук можем да използваме някои големи американски фирми. — Той се усмихна. — Разбрах, че момичето било зашеметяващо! Впрочем, Парламентарната търговска делегация трябва да пристигне утре от Пекин. Ще се погрижа за развлеченията, ще уредя прием в четвъртък — ти, разбира се, също ще дойдеш.
	— Да, сър. Вечерята само за мъже ли ще бъде?
	— Да, идеята е добра.
	— Аз ще ги поканя на конните състезания в събота — ще може да се използва и ложата на банката.
	— Добре. Благодаря, Йан. Роджър, можеш ли да ми отделиш малко време.
	Дънрос се изправи, ръкува се с губернатора и си тръгна. Независимо, че бе пристигнал с полицейската кола на Крос, неговият Ролс чакаше навън. Брайън Куок го пресрещна.
	— Какво се реши, Йан?
	— Помолиха ме да оставя твоят шеф да ти каже.
	— Да разбира се. Той ще се забави ли?
	— Не зная. Всичко е наред, Брайън. Няма за какво да се безпокоиш. Мисля, че се справих с проблема коректно.
	— Надявам се. Съжалявам — отвратителна работа.
	— Да. — Дънрос седна на задната седалка. — „Голдън фери“, — каза той на шофьора с ведър глас.


	Сър Джефри наливаше превъзходно шери в две изящни порцеланови чаши.
	— Тази работа с папките на А. М. Г. е много неприятна, Роджър — каза той. — Страхувам, се, още не съм свикнал с коварството, предателството и пределите, до които биха стигнали враговете — дори след толкова години. — Сър Джефри беше работил в Дипломатическия корпус през целия си живот, освен по време на войната, когато беше офицер от щаба на Британската армия. Той говореше руски, мандарин, френски и италиански. — Отвратително.
	— Да, сър.
	— Ти сигурен ли си, че можем да вярваме на Йан? В петък няма да имаш нужда от разрешението на Лондон, за да дадеш ход. Ще имаш заповед от консула и ще получиш копията.
	— Да, сър. — Крос пое порцелановата чашка, нейната крехкост го смущаваше. — Благодаря.
	— Съветвам те да имаш, през цялото време, двама твои хора пред трезора на банката, един от СИ, един от ЦИД за по-голяма сигурност и цивилен, който да следи тай-пана — съвсем предпазливо, разбира се.
	— Ще се разпоредя, преди да съм тръгнал оттук. Вече съм наредил наблюдение на Дънрос.
	— Така ли?
	— Да, сър. Предполагах, че ще манипулира ситуацията в своя полза. Йан е много хитър. В последна сметка един тай-пан на „Ноубъл хаус“ не би могъл да бъде глупак.
	— Наистина. Наздраве! — те едва допряха чашите си. Звукът на порцелана беше приятен. — Този тай-пан е най-добрият, с когото съм общувал.
	— Йан споменавал ли е, да е чел повторно папките, сър? Миналата вечер, примерно.
	Сър Джефри се намръщи, опитвайки се да възстанови сутрешния си разговор с Йан.
	— Не мисля. Почакай за момент, той наистина каза… каза точно: „Когато за първи път четох рапортите си помислих, че някои от предположенията на А. М. Г. са много пресилени. Но сега — когато вече е мъртъв, аз си промених мнението…“ Такова твърдение предполага, че ги е чел отново. Защо?
	Крос разглеждаше срещу светлината тънкия, като лист, почти прозрачен порцелан на чашата.
	— Често съм чувал, че има почти феноменална зрителна памет. Ако папките в трезора са недостъпни… при такова положение, не би ми се искало да изкушаваме КГБ и Йан да бъде изложен на опасност.
	— Боже Господи, да не мислиш, че са толкова глупави? Да отвлекат самия тай-пан?
	— Зависи доколко се интересуват от рапортите, сър — отбеляза безстрастно Крос. — Може би трябва наблюдението ни да е открито — това може да ги сплаши, ако са замислили нещо. Ще му споменете ли?
	— Разбира се. — Сър Джефри си го отбеляза в бележника — идеята е добра. Проклета работа. Възможно ли е Бившите вълци… може ли да има връзка между заловеното оръжие и отвличането на Джон Чен?
	— Не зная, сър. Възложил съм случая на Армстронг и Брайън Куок. Ако има връзка те ще я открият. — Той наблюдаваше залязващото слънце върху бледия прозрачно син порцелан, който като че засилваше златистия блясък на шерито. — Интересно, каква красива игра на цветовете.
	— Да. Наричат се „Т’анг Йинг“ — на името на директора на Императорската фабрика от 1736 година. — Сър Джефри погледна нагоре към Крос. — Дълбоко законспириран агент в моята полиция, в Колониалния офис, в Министерство на финансите, в морската база, във „Виктория“, в телефонната компания и дори в „Ноубъл хаус“. Могат да парализират целия живот на Колонията и да създадат нечувани неприятности между нас и Китай.
	— Да, сър. — Крос се наведе над чашата и се взря в нея.
	— Изглежда невероятно тънка. Никога преди не съм виждал такава чаша.
	— Колекционер ли си?
	— Не. Нищо не разбирам.
	— Това са любимите ми чаши, Роджър, голяма рядкост са. Толкова са тънки, че изглеждат, като че глазурата отвътре и отвън се докосва.
	— Страхувам се, когато я докосвам, сър.
	— О, те са доста здрави. Фини, разбира се, но здрави. Кой би могъл да бъде Артър?
	Крос въздъхна.
	— Няма улика в рапорта. Никаква. Четох го сто пъти. Трябва да има нещо в другите, независимо какво мисли Дънрос.
	— Възможно е.
	Фината чаша изглежда интригуваше Крос.
	— Порцеланът е глина, нали?
	— Да. Точно този тип, Роджър, се прави от смес на два вида глина: каолин — след хълмистата област на Кингтехчен, където го има — и така наречените малки бели блокчета. Китайците наричат тези два типа, кост и плът на порцелана. — Сър Джефри отиде до украсената с орнаменти и покрита с кожа масичка, която служеше за бар и донесе гарафата. Шишето беше около дванадесет сантиметра високо и доста прозрачно. — Синьото е също забележително. Когато формата е почти суха се впръсква кобалт на прах с бамбукова тръбичка.
	— Невероятно.
	— Винаги е имало Имперски декрет, забраняващ експорта им. Белите хора са можели да имат достъп само до предмети, изработени от хлъзгава глина или глина за тухли. — Той отново погледна чашата си, като познавач. — Геният, който е изработил тази чаша е печелил вероятно 100 долара годишно.
	— Може би е бил добре платен, — каза Крос и двамата мъже се усмихнаха един на друг.
	— Може би.
	— Ще намеря Артър, сър — другите също. Можете да разчитате на мен.
	— Страхувам се, че нямам избор, Роджър. Двамата с министъра сме на едно и също мнение. Той трябва да информира министър-председателя — и началника на тайните служби.
	— Информацията ще мине през много ръце и езици и врагът ще разбере, че сме по следите му.
	— Да. Така че се налага да работим бързо. Купих благоволението на министъра за четири дни, Роджър. В този срок министърът няма да предава нищо.
	— Купили сте, сър?
	— Фигуративно казано. В живота човек получава и дава — дори в Дипломатическия корпус.
	— Да, сър. Благодаря.
	— Имате ли някаква информация за Бартлет и Кейси?
	— Не, сър. Роузмънт и Ланган изискаха досиетата им. Изглежда има някаква връзка между Бартлет и Банастазио — не сме сигурни каква е точно. Той и мис Чолок са били миналия месец в Москва.
	— А! — сър Джефри допълни чашите. — Какво направихте с горкия Ворански?
	— Изпратих трупа на кораба им, сър. — Крос разказа по същество разговора си с Роузмънт и Ланган и му каза за снимките.
	— Това е неочакван късмет! Нашите братовчеди поумняват — каза губернаторът. — Ще побързаш да намериш убийците, преди да са те изпреварили КГБ или ЦРУ, нали?
	— Имам групи за наблюдение около къщата. Щом се появят ще ги пипнем. Ще ги държим изолирано, разбира се. Засилих наблюдението на „Иванов“. Никой друг няма да може да ни се изплъзне. Обещавам ви го. Никой.
	— Добре. Полицейският комисар каза, че е наредил ЦИД да засили бдителността си. — Сър Джефри помисли за момент. — Ще изпратя подробно обяснение за твоето неподчинение на 1–4а — американската връзка в Лондон сигурно е много ядосана, но при стеклите се обстоятелства, как би могъл да им се подчиниш?
	— Може ли да ви посъветвам, сър, може би е по-добре, да не се споменава, че още не сме получили първата. Тази информация също може да попадне в чужди ръце. Да оставим нещата така, докато е възможно.
	— Съгласен съм — губернаторът пийваше от шерито си.
	— Има много мъдрост в политиката на ненамеса, нали?
	— Да, сър.
	Сър Джефри погледна часовника си.
	— Ще му телефонирам след няколко минути, да го хвана предобед. Добре. Но има един проблем, който не мога да оставя така: „Иванов“. Тази сутрин чух от неофициален източник, че Пекин гледа на присъствието на този кораб с голямо безпокойство. Напълно неофициален говорител за НРК в Хонконг и явно комунистически служител, по наша преценка, понастоящем е един от заместник-председателите на „Бенк ъф Чайна“. Китайската централна банка, през която се осъществява целият валутен обмен и всички билиони долари, спечелени от потребителски и от почти всички хранителни стоки, както и вода за Хонконг. Британия винаги откровено е твърдяла, че Хонконг е британска земя, колония на Короната. В цялата история на Хонконг, от 1841, Британия не е позволявала нито един официален китайски представител да пребивава в Колонията. На нито един. Той си позволи да ме безпокои за „Иванов“, подчертавайки крайното неудоволствие на Пекин от присъствието на съветски шпионски кораб тук. Дори прояви нахалство да ме съветва — уместно било да го изгоня… Разбрахме, че един от съветските шпиони, работещ като моряк, е бил убит на наша земя. Благодарих му за проявения интерес и му казах, че ще известя високостоящите — по надлежния ред. — Сър Джефри пийна от шерито. — Интересно, защо не протестира за атомния самолетоносач.
	— Чудно наистина! — Крос също бе изненадан.
	— Това дали не е нова промяна — голяма и явна промяна във външната политика, желание за разбирателство със САЩ? Не мога да го повярвам. Всичко свидетелства за патологична омраза към Щатите.
	Губернаторът въздъхна и наля отново чашите.
	— Ако е изтекла информацията за съществуването на „Севрин“… Господи, те ще побеснеят и с право!
	— Ще открием предателите, сър, не се безпокойте. Ще ги намерим!
	— Ще ги намерим ли? Чудя се. — Сър Джефри седна на стола до прозореца и се загледа в полираната тревна площ и английската градина. Жена му подкастряше цветя, следвана от намръщения китайски градинар, неодобряващ работата й. Бяха женени от тридесет години и имаха три деца, вече всичките женени, доволни и се разбираха помежду си.
	— Винаги има предатели — каза тъжно той. — Руснаците са невероятни майстори. Толкова е лесно за шпионите на „Севрин“ да агитират, да пускат отровата си тук и там, толкова е лесно да разстроят Китай, горкият Китай, който и без това има ксенофобия! Най-лошото от всичко е, че не знаем кой е агентът в твоята полиция? Най-малко е старши инспектор, за да може да има достъп до такава информация.
	— Изобщо нямам идея. Ако имах, щях да съм го неутрализирал много отдавна.
	— Какво ще правиш по въпроса с генерал Йен и неговите националисти, агенти под прикритие?
	— Ще ги оставя на спокойствие — те са следени от месеци. По-добре да оставим под наблюдение известните ни агенти, отколкото да откриваме техните заместници.
	— Съгласен съм — те със сигурност ще бъдат заменени. С техни и с наши. Тъжно, толкова е тъжно! Те го правят, ние също. Толкова тъжно и толкова глупаво. Министърът помоли да бъде осигурена оптимална, благоразумна и изключително дискретна сигурност за нашата парламентарна делегация — търговската ни делегация в Китай, която утре се завръща.
	— Разбира се, сър.
	— Изглежда, че един-двама от тях може би са бъдещи министри от кабинета, ако спечели Лейбъристката партия. Ще бъде чудесно за колонията, ако направим приятно впечатление.
	— Мислите ли, че ще имат шансове в следващите избори? Лейбъристката партия?
	— Не коментирам тези въпроси, Роджър. — Гласът на губернатора беше станал хладен. — Не се ангажирам с партийна политика — аз представям Нейно Величество Кралицата — но бих желал някои техни екстремисти да ни оставят на мира, защото повечето от ляво ориентираната социалистическа философия е чужда на нашия английски начин на живот. — Сър Джефри стана по-твърд. — Съвсем очевидно е, че някои от тях помагат на враговете ни, с желание — или с измама. Тъй като говорим на такава тема, някой от гостите ни представлява ли риск за сигурността?
	— Зависи какво имате предвид, сър. Двама са с леви убеждения, Робин Грей и Лочин Доналд Маклийн. Маклийн открито парадира с предпочитанията си към комунистическата партия. Той е доста напред в нашата листа. Тези от Консервативната партия са умерени, средна класа, всичките бивши дипломати. Единият е по-скоро империалист, представител на партия Либерали — Хаф Гатри.
	— А другите?
	— Маклийн е бил миньор, поне баща му е бил. По-голямата част от живота си е бил управител на магазин и профсъюзен деятел в Шотландските мини. Робин Грей е служил в армията, капитан от пехотата.
	Сър Джефри го погледна.
	— Вие обикновено не допускате възможността бившите военни да са профсъюзни активисти, нали?
	— Не, сър. — Крос с удоволствие пийваше от шерито, наслаждавайки се на аромата му — И с възможността да са в роднински връзки с тай-пана.
	— А?
	— Пенелоуп Дънрос е сестра на Робин Грей.
	— Боже Господи! — Сър Джефри погледна изумено Крос. — Сигурен ли си?
	— Да, сър.
	— Но защо не е казал, защо Йан не го споменал?
	— Не зная, сър. Предполагам, че се срамува от него. Мистър Грей е пълна противоположност на мисис Дънрос.
	— Но… проклет да съм, наистина ли си сигурен?
	— Да, сър. Всъщност Брайън Куок забеляза роднинската връзка съвсем случайно. Членовете на делегацията трябваше да попълнят формуляри с лични данни, за да получат виза за НРК — дата на раждане, професия, най-близки роднини — брат, сестра и т.н. Брайън правел рутинна проверка на документите, за да няма проблеми на границата. Забелязал, че мистър Грей е попълнил „сестра Грей“, в съответната графа с адрес, замък Ейвиърд в Аир. Брайън си спомнил, че това е фамилният адрес на Дънрос. — Крос извади сребърната си табакера. — Имате ли нещо против да запаля, сър?
	— Не, нищо против.
	— Благодаря. Това стана преди около месец. Реших, че е важно и наредих да провери информацията и установихме, че мисис Дънрос му е сестра. Доколкото разбрахме тя се е скарала с брат си веднага след войната. Капитан Грей е бил военнопленник в лагера „Чанги“, пленен е през 1942 година в Сингапур. Прибрал се в Англия в края на 1945 година — впрочем, родителите им са убити при въздушно нападение над Лондон през 1943 година. По това време тя вече е била омъжена за Дънрос — оженили са се 1943 година, малко след свалянето на самолета му. Знаем, че братът и сестрата са се срещнали, когато Грей бил освободен от лагера. Доколкото можахме да установим, повече не са се видели. Разбира се не е наша работа, но скандалът сигурно е бил мно…
	Крос спря да говори, защото чу съвсем леко почукване на вратата.
	— Да? — Сър Джефри се обади раздразнено. Вратата се отвори.
	— Извинете, сър, каза любезно адютантът му — лейди Алисън ме помоли да ви кажа, че водата току-що е дошла.
	— О, чудесно! Благодаря.
	Вратата се затвори. Крос моментално се изправи, но губернаторът му направи жест да седне обратно.
	— Моля разказвай, Роджър. Няколко минути нямат значение, независимо, че трябва да призная — едва чакам. Искаш ли да вземеш душ, преди да си тръгнеш?
	— Благодаря ви, сър, но имаме собствени резервоари за вода в полицейския участък.
	— О да. Забравих. Продължавай. Казваше — за скандала?
	— Трябва да е бил много сериозен. Близък приятел на Грей казал, че доколкото той знае, Робин няма живи роднини. Те сигурно ужасно се мразят.
	Изведнъж в главата на сър Джефри нахлуха спомени за отвратителното му детство — как бе мразил баща си, толкова много, че тридесет години изобщо не му се обади. И когато миналата година той умираше не си направи труда да отиде да го види, да се помири с човека, който му бе дал живот.
	— Хората са ужасни един с друг — промърмори тъжно. — Зная. Да. Фамилните свади стават много лесно. И после, когато е твърде късно, съжаляваш, да, наистина съжаляваш. Хората са ужасни един към друг…
	Крос го остави да говори несвързано, надявайки се да разбули себе си. Внимаваше да не направи и най-малкото движение, с което да го отклони. Искаше да научи тайните на мъжа срещу него. Крос събираше тайни информации, както е правил Алън Медфърд Грант. Проклет да е този кучи син и дяволските му папки! Проклет да е и Дънрос! Как да взема тези идиотски доклади преди Съндърс?
	Сър Джефри гледаше в пространството. Чу се гъргоренето на водата по тръбите в стените и той дойде на себе си. Видя, че Крос го наблюдава.
	— Мислене на глас! Лош навик за губернатор, а?
	Крос се усмихна и избегна клопката.
	— Моля, сър?
	— Добре. Наистина, както каза, не е наша работа.
	Губернаторът си свърши питието и Крос разбра, че може да тръгва. Изправи се.
	— Благодаря ви, сър.
	Когато остана сам, губернаторът въздъхна. Помисли малко и после вдигна специалния телефон и поиска връзка с министъра в Лондон.
	— Джефри Алисън е на телефона. Той там ли е?
	— Хелоу, Джефри!
	— Хелоу, сър. Току-що се видях с Роджър. Той ме увери, че мястото за съхраняване и самият Дънрос се охраняват постоянно. Мистър Съндърс на път ли е?
	— Ще бъде там в петък. Предполагам няма реакция по повод нещастния инцидент?
	— Не, сър. Всичко изглежда е под контрол.
	— М. П. беше много обезпокоен.
	— Да, сър. — Относно 1–4а… вероятно не трябва още нищо да споменаваме на нашите приятели.
	— Те вече ми се обадиха. Бяха изключително раздразнени. Нашите хора също. Добре, Джефри. За щастие идва дълъг уикенд. Ще ги информирам в понеделник и ще изготвя наказанието тогава.
	— Благодаря, сър.
	— Джефри, този американски сенатор, който е при вас в момента. Мисля, че трябва да бъде напътстван.
	Губернаторът се намръщи. Напътстван беше кодова дума и означаваше — следен много внимателно. Сенаторът Уилф Тилмън, кандидат-президент, беше в момента в Хонконг на път за Сайгон по повод шумно рекламираната мисия по установяване на факти.
	— Ще се погрижа веднага щом приключим разговора. Има ли още нещо, сър! — попита той, нетърпелив да отиде и си вземе вана.
	— Не, само ми изготви подробен доклад, каква програма е имал сенаторът. — Програма беше друга кодова дума, която означеше да снабди Министерството на колониите с детайлна информация. — Когато имаш време.
	— Ще бъде на бюрото ви в петък.
	— Благодаря, Джефри. Ще поговорим утре по обикновеното време.
	Губернаторът затвори замислен телефона. Техният разговор щеше да бъде разбъркан по електронен път, а в двата края отново ясен. Независимо от тази предпазна мярка, те внимаваха. Знаеха, че врагът използваше най-модерните и най-съвършени съвременни съоръжения. За абсолютно секретните разговори и срещи, той отиваше в постоянно охранявана, железобетонна, наподобяваща килия стая в сутерена, която периодично се проверяваше от експерти по сигурността.
	Проклети неприятности. Проклети неприятности, всичките тези шпагаджийски истории! Роджър? Невъзможно? А нали имахме Филби.


>	24

#	18:20 часа

	Капитан Григорий Суслов весело махна на полицаите пред входа на корабостроителницата в Каулуун, след него се движеха двама цивилни детективи. Беше облечен в добре ушит цивилен костюм и стоеше до тротоара, наблюдавайки трафика, после спря минаващо такси. Таксито тръгна, а след него малък сив Ягуар със сержант Лий и още един цивилен агент на волана, предпазливо го последваха.
	Таксито караше по продължение на „Чатъм роуд“, включвайки се в както обикновено натоварения поток от коли в посока юг, покрай железопътната линия, след това зави на запад и продължи по „Солсбъри роуд“ към най-южната част на Каулуун. Минавайки железопътния терминал, близо до „Голдън фери терминал“, таксито спря. Суслов плати на шофьора и се затича нагоре по стъпалата на „Виктория енд Албърт“. Сержант Лий го последва, докато другият детектив паркираше полицейския Ягуар.
	Суслов вървеше с леки стъпки. Спря за момент в огромното препълнено фоайе с висок, украсен с прекрасни орнаменти таван и старомодни електрически вентилатори, оглеждайки се за свободна маса. Беше оживено, чуваше се звън на лед в чашите за коктейли и шумни разговори. Повечето бяха европейци. Няколко китайски двойки. Суслов обходи с поглед хората по масите, високо си поръча двойна водка и започна да чете вестник. След малко до него застана момиче.
	— Хелоу — поздрави тя.
	— Джини, _дарагая_! — отговори широко усмихнат на поздрава, прегърна момичето и го повдигна от земята. Това неприятно шокира всички жени наоколо и предизвика завист в мъжете. — Толкова време мина, _галубчик_.
	— _Айейа!_ — възкликна тя, поклащайки глава. — Ти закъснява. Защо караш ме чака? Лейди не трябва чака във „Виктория“ сама.
	— Права си, _галубчик_! — Суслов извади тънък пакет и го подаде на момичето с широка усмивка. — Ето, чак от Владивосток!
	— Ох! Благодаря.
	Джини Фу, беше двадесет и осем годишна и повечето вечери работеше в „Хепи дринкс бар“, намиращ се в малка уличка след Монкок. Някои вечери отиваше в „Гуд лак балруум“. През повечето дни заместваше приятелки на малки щандове в големи магазини, докато те бяха с клиенти. Имаше бели зъби, черни очи с бадемова форма, черна коса и златиста кожа, яркият й костюм беше с цепки от двете страни на бедрата. Тя разгледа пакета.
	— О благодаря, Григорий, много благодаря!
	Постави пакета в голямата си чанта и му се усмихна радостно. Келнерът, който идваше с водката на Суслов, я изгледа с открито пренебрежение, което всички китайци хранеха към младите жени, общуващи с бели мъже. Смятаха ги за трета класа проститутки. Той остави водката долу и високомерно се взря в нея.
	— Проклети да са всичките ти помиярски прадеди — изсъска тя на уличен кантонезки. — Мъжът ми е полицай и ако му кажа само една дума ще ти смаже жалките ташаци още тази вечер.
	Келнерът побледня.
	— Горещ чай! Донеси ми шибания си чай и само посмей да плюеш в него, ще накарам мъжа си да ти завре сламка в оная работа!
	Келнерът бързо се отдалечи.
	— Какво му каза? — попита Суслов, който знаеше само няколко думи кантонезки, за разлика от английския, който говореше доста добре.
	Джини Фу му се усмихна сладко.
	— Помолих да ми сервира чай.
	Знаеше, че сега китаецът непременно ще плюе в чашата или по-вероятно ще накара някой колега да го направи. Нямаше да пие от чая и така той щеше да изгуби още повече престиж. Мръсен кучешки кокал!
	— Следващия път не иска среща тук, много гадни хора — каза тя с достойнство, оглеждайки се наоколо, след това сбърчи носа си по посока на група англичанки на средна възраст, които я гледаха втренчено. — Много воня на тела — добави високо, отметна отново косите си и сподавено се изсмя, забелязвайки как те се изчервиха и погледнаха настрани. — Този подарък, Григорий — благодаря много!
	— Няма нищо — каза Суслов.
	Знаеше, че сега няма да го отвори. Много благоразумни китайски маниери. Защото ако подаръкът не й хареса или е разочарована, че не е улучил нейния размер, цвета, или е възмутена от скъперничеството или каквото и да е друго, тогава той няма да изгуби престиж, тя — също.
	— Много благоразумно!
	— Какво?
	— Нищо.
	— Ти изглежда добре.
	— Ти също. — Бяха минали три месеца и независимо, че любовницата му във Владивосток също беше евроазиатка, от майка рускиня и баща китаец, той се наслаждаваше на връзката си с Джини Фу.
	— Греги — каза тя, след това сниши глас и добави с дръзка усмивка: — Финиш водка. Ние започва празник! Аз има водка… аз има други неща!
	Той отвърна на усмивката й.
	— Това го имаш, гълъбице!
	— Колко много ден имаш?
	— Най-малко три, но…
	— Ох! — тя се опита да прикрие разочарованието си.
	— Ще ходя напред-назад за кораба си. Но по-голямата част от нощта ще е наша, утре също.
	— Три месеца дълго време, Греги.
	— Скоро ще се върна.
	— Да. Финиш водка и ние започва!
	Тя видя, че келнерът идва забързано към тях с чай. Когато застана до масата впери поглед в него и докато той сервираше, Джини нареждаше възмутено:
	— Хм! Очевидно не е горещ и не е пресен! Коя съм аз! Мръсна чужденка ли? Не, аз съм цивилизована жена от Фоу провинс, чиито богат баща се разорил на комар и я продал за извънбрачно съжителство като втора жена на шефа на полицията! Така че може да се разкараш оттук и да ходиш да се изпикаеш в шапката си! — Тя се изправи на крака.
	Келнерът отстъпи крачка назад.
	— Какво става? — попита Суслов.
	— Не плащай чая, Греги. Не е топъл и пресен! — каза тя властно. — Не му оставяй бакшиш!
	Въпреки това Суслов плати, тя го хвана за ръка и те излязоха, следвани от погледите на седящите по масите. Беше вдигнала високо главата си, но вътрешно кипеше от изражението по лицата на китайците, дори и това на младия пиколо, който отвори вратата — приличащ много на най-младия й брат, когото издържаше и на когото плащаше образованието.
	Дънрос се качваше по стъпалата. Изчака ги да минат покрай него, в очите му светна присмехулно огънче. Пиколото го посрещна с широка усмивка, покланяйки му се любезно и с уважение. Премина през навалицата към телефона. Много от посетителите веднага го забелязаха и проследиха с поглед. Той заобиколи група туристи с камери и забеляза Жак де Вил и жена му Сюзан седнали на маса в ъгъла. И двамата бяха с тъжни лица и гледаха надолу към чашите си. Той поклати уморено глава, забавлявайки се. Горкият стар Жак отново е хванат в изневяра и сега тя го наказва за неговата непочтеност, бъркайки в старата му рана. Джос! Почти чуваше смеха на стария Чен-Чен.
	— Животът на човека е даден, за да страда, малки Йан! Да, вечната _yin_*, воюваща с нашия толкова уязвим _yang_**…
	[* В китайската философия женската сила или принцип във вселената. — Б.пр.]
	[** В китайската философия мъжката сила или принцип във вселената. — Б.пр.]
	Той би се престорил, че не ги забелязва, но някакъв инстинкт го накара да постъпи по друг начин.
	— Хелоу, Жак — Сюзан. Как сте?
	— О, хелоу, хелоу, тай-пан. — Жак де Вил се изправи любезно. — Ще седнеш ли при нас?
	— Не благодаря, няма да мога. — След това, виждайки агонията в очите на приятеля си — си спомни за злополуката с колата във Франция. Дъщерята на Жак, Аврил и съпругът й! — Какво се е случило? Точно какво!
	Жак се поколеба.
	— Точно, тай-пан: Аврил телефонира от Кан, точно излизах от офиса. Тя, тя каза: „Татко… татко, Борже е мъртъв… Чуваш ли ме? Опитвам се да се свържа от два дни… ударът е бил челен, другият мъж е бил… Моят Борже е мъртъв… чуваш ли ме?“ — Гласът на Жак беше безизразен. — След това линията прекъсна. Знаем, че е в болница в Кан. Помислих, че е най-добре Сюзан веднага да замине. Полетът й е отложен… просто чакаме тук. Поръчали сме се да ни свържат с Кан, но няма големи надежди.
	— Господи, толкова съжалявам — каза Дънрос, опитвайки се да отхвърли угризението, което преди малко почувства, когато мислено замени Ейдриън за Аврил. Аврил беше само на двадесет, а Борже Ескари чудесен млад мъж. Бяха женени от преди година и половина и това беше първата им ваканция след раждането на сина им. — В колко часа е полетът?
	— Сега е за осем.
	— Сюзан, искаш ли ние да се грижим за бебето? Жак, защо и ти не отидеш с нея — аз ще имам грижата за всичко тук.
	— Благодаря, но не. Най-хубаво е Сюзан да отиде сама. Тя ще доведе Аврил у дома.
	— Да — каза Сюзан и Дънрос забеляза, че тя съвсем клюмна. — Имаме _ама_ у дома… най-добре е само аз да замина, тай-пан. Мерси, но така е най-добре. По страните й се стичаха сълзи. — Не е справедливо, нали? Борже беше такова прекрасно момче!
	— Да, Сюзан, ще кажа на Пен да идва всеки ден у вас, не се безпокой, бебето ще бъде добре и Жак също. — Дънрос прецени състоянието и на двама им. Сигурен бе, че Жак се владее.
	— Жак, когато Сюзан се качи на самолета, отиди в офиса. Изпрати телекс на нашия човек в Марсилия. Нареди му да ангажира апартамент в „Капитол“, да я посрещне и да й осигури франкове за десет хиляди долара. Кажи му от мое име, да бъде на нейно разположение, докато е там. Утре да ми докладва за Аврил, катастрофата, кой е шофирал и кой е бил другият.
	— Да, тай-пан.
	— Сигурен ли си, че си добре?
	Жак се усмихна насила.
	— _Oui. Merci, mon ami._
	— Съжалявам, Сюзан, обади се ако има нужда от нещо.
	„Нашият човек в Марсилия ще се погрижи за всичко — мислеше той. — И Жак е железен човек. За всичко ли помислих? Да, мисля да. В момента за всичко съм се разпоредил.
	Господи, закриляй Ейдриън и Глена и Дънкан и Пен. И Кейти и всички останали. И мен — докато «Ноубъл хаус» е неопетнен“.
	Погледна часовника си, беше точно 18.30. Вдигна телефона.
	— Мистър Бартлет, моля. — След малко чу гласа на Кейси.
	— Хелоу?
	— А, хелоу, Сирануш — каза Дънрос. — Би ли му предала, че съм във фоайето.
	— Разбира се! Би ли се качил горе? Ние сме…
	— Защо вие не слезете? Предлагам, ако не сте много заети, да ви взема на следващата си среща — може да е интересно за вас. След това можем да вечеряме заедно, ако нямате ангажимент.
	— Много бих искала. Само за момент да проверя.
	Той я чу да повтаря казаното и се замисли за баса си с Клаудия. Не е възможно, тези двамата да не са любовници, или да не са били, да живеят толкова близко. Би било неестествено!
	— Ще слезем веднага, тай-пан! — той усети усмивката в гласа й.
	Главният оберкелнер се въртеше около него, очаквайки рядката възможност да настани тай-пана. Беше предупреден в момента, в който Йан приближи входната врата. Името му беше Артърнуун Пок, изглеждаше величествен с посивелите си коси и управляваше тази смяна с бамбуков камшик.
	— Почитаеми сър, това е голямо удоволствие за мен — каза възрастният мъж на кантонезки с почтителен поклон. — Яли ли сте днес ориз? — Това беше любезният поздрав „добър ден“ или „добър вечер“ или „как си“.
	— Да, благодаря, по-големи братко — отговори Дънрос. Той познаваше Артърнуун Пок откакто се помнеше. Пок беше оберкелнерът на следобедната смяна и много пъти, когато Дънрос беше малък, отиваше при него, за да изпълни поръчки или пък да търси утеха след наказание с камшик или плесници. Старецът го настаняваше на някоя ъглова маса, черпеше го с пасти, милваше го по главата и никога не му вземаше пари. — Изглеждаш добре!
	— Благодаря, тай-пан. Вие също изглеждате чудесно! Но още имате само един син! Не мислите ли, че би трябвало вашата почитаема първа жена да ви намери втора жена?
	И двамата се засмяха.
	— Моля последвайте ме — възрастният мъж го поведе към избрана маса, която се освободи, благодарение на четирима енергични келнери. Те стояха почтително, всички усмихнати.
	— От вашето вино, нали сър? — попита келнерът, сервиращ вината. — Имам бутилка от ’52.
	— Отлично — каза Дънрос, сигурен, че ще бъде _„La Doucette“_.
	Предпочиташе да пие чай, но беше въпрос на престиж да приеме вино. Бутилката беше вече сервирана, поставена в кофичка с лед.
	— Очаквам мистър Бартлет и мис Чолок.
	Друг келнер отиде веднага на асансьора, за да ги посрещне.
	— Ако има нещо, моля повикайте ме. — Пок се поклони и се отдалечи.
	Всеки келнер във фоайето беше под напрежение от присъствието му. Дънрос седна и забеляза наблизо Питър и Фльор Марлоу, които се опитваха да контролират две красиви, буйни момичета на четири и осем години. Дънрос въздъхна с облекчение — неговите дъщери бяха минали тази възраст. Наслаждавайки се на виното, забеляза, че старият Уили Таск гледа към него и му маха с ръка. Махна в отговор.
	Като малък, му се случваше да идва три-четири пъти седмично с бизнес поръчки от стария Роб Струан, бащата на Аластър — или с поръчки на баща си, който дълги години бе ръководил външния отдел на „Ноубъл хаус“. От време на време Так работеше за тях срещу 7.5 процента комисиона.
	— За какво е 0.5 процент, чичо Так? — попита един ден.
	— Това са така наречените от мен „пари за куклички“, малки Йан.
	— Какво значи „пари за куклички“?
	— Допълнителни джобни пари, които харчиш за куклички — за момичета, които ти харесват.
	— Но защо даваш пари на момичета?
	— Виж, това е дълга история, момко.
	Дънрос се усмихна. Да, много дълга история. Тази част от неговото възпитание имаше няколко учители, някои добри, други много добри и някои лоши. Старият чичо Чен-Чен беше уредил запознаването с първата му любовница, когато беше на четиринадесет години.
	— Наистина ли ще го направиш, чичо Чен-Чен?
	— Да, но не трябва да казваш на никого или баща ти жив ще ме одере! Ха — продължи прекрасният стар човек, — баща ти трябваше да се погрижи сам за това или да каже на мен да го уредя, но няма нищо. Сега тря…
	— Но кога ще трябва аз, кога аз… сигурен ли си? Искам да кажа колко, колко да платя и кога, чичо Чен-Чен? Кога? Искам да питам кога — преди или след това? Това не зная.
	— Ти много неща не знаеш! Още не си научил кога да говориш и кога да мълчиш! _Дю не ло мо!_ Как бих могъл да те инструктирам, като не преставаш да говориш? Да не мислиш, че имам цял ден?
	— Не, сър.
	— _Иий_ — каза старият Чен-Чен с голямата си усмивка, — какъв щастливец си ти! За първи път ще ти бъде, нали? Кажи истината?
	— Е… да, ъ-ъ добре… ъ, да.
	— Добре!
	След много години Дънрос разбра, че едни от най-известните домове за забавления в Хонконг и Макао са наддавали за привилегията, първи да обслужат бъдещия тай-пан и пра-пра-правнук на самия Зеленоок Дявол. Освен престиж, заведението получаваше известност за бъдещите генерации, като място предпочетено от компрадора на „Ноубъл хаус“. Необикновена щеше да бъде и съдбата на момичето, което ще спи с потомъка на „Ноубъл хаус“. Първия път биваше еликсир с превъзходни достойнства — така както, според китайските традиционни знания, за възстар мъж, качествата и достойнствата на девствената _yin_ са ценени и търсени, за да подмладяват _yang_.
	— Господи, чичо Чен-Чен! — беше избухнал тогава Дънрос. — Истина ли е? Ти чисто и просто си ме продал! Искаш да ми кажеш, че си ме продал на заведението, така ли? _Мен!_
	— Разбира се. — Старият човек вдигна погледа си към него и започна да се смее, прикован на легло в големия дом на фамилия Чен, почти ослепял и съвсем близко до смъртта, но още очарователен. — Кой ти каза, кой, а? Ех, млади Йан!
	Таск му бе казал, той беше вдовец, редовен посетител на „Каулуун данс хол“, заведения и барове. На него му разказала една мама-сан, че било обичай компрадорът на „Ноубъл хаус“, да избере с кого за първи път да спи потомъкът на Зеленоокия Дявол Струан.
	— Да, момчето ми — му каза Таск. — Дърк Струан казал едно време на сър Гордън Чен, бащата на стария Чен-Чен, че ще гледа с лошо око на „Хаус ъф Чен“, ако не направят правилен избор.
	— Топки — отвърна Дънрос на Таск, който, докачен, обясни, че само предава легендата, която сега е част от фолклора на Хонконг.
	— Топки или не, Йан, стари приятелю, твоето първо любовно преживяване е струвало хиляди на този стар женкар!
	— Мисля, че това е дяволски отвратително, чичо Чен-Чен!
	— Но защо? Беше твърде изгоден търг. На теб нищо не ти струваше, достави ти огромно удоволствие. На мен също нищо не ми струваше, спечелих 20 000 ХК долара. Домът за забавление спечели престиж, момичето също. На нея нищо не й струваше, но така спечели огромна клиентела, която искаше да опита „специалитета“ на твоя първи избор!
	Знаеше само името Елегънт Джейд — единственото име, под което я познаваше. Беше на двадесет и две години и много обиграна, упражняваше тази професия от дванадесетгодишна. Когато бе продадена от родителите си на „Хаус ъф таузънт плежърс“ Елегънт Джейд беше приятна и нежна — когато искаше и абсолютен дракон, когато не искаше. Дънрос беше лудо влюбен в нея и тяхната връзка продължи две летни ваканции, когато се връщаше от пансиона в Англия. За толкова време беше и контрактът на Чен-Чен с „Хаус ъф таузънт плежърс“. Когато се завърна за третата ваканция, още първия ден отиде в заведението, но тя бе изчезнала.
	Дънрос още си спомняше мъката, която изпита и колко се мъчи да я открие. Момичето не бе оставило никаква следа.
	— Какво е станало с нея, чичо Чен-Чен? Какво в действителност е станало?
	Старият човек въздъхна, лежеше безпомощен в голямото си легло.
	— Беше й време да си отиде. Много често младият мъж е склонен да отделя твърде много време на момиче — време и чувства. Трябваше да си замине… след нея ти можеш сам да направиш избора си. Освен това трябва да мислиш за „Ноубъл хаус“, не за нея… О, не се опитвай да скриеш страстта си, разбирам те, о, как те разбирам! Не се тревожи за нея, синко, платиха й добре и тя няма твое дете.
	— Къде е сега?
	— Замина за Тайван. Имаше достатъчно пари, за да започне собствен бизнес. Такова беше желанието й. Част от споразумението бе аз да откупя контракта й с „Хаус ъф таузънт плежърс“. Това ми струваше 5… или 10 000… не мога да си спомня… Моля те извини ме, уморен съм. Трябва да поспя малко. Моля те, синко, ела утре.
	Пиейки виното си Дънрос си спомняше за онова време. Това беше единственият път, когато старият Чен-Чен го бе нарекъл синко. Какъв мъдър човек! Ако само мога да бъда и аз толкова мъдър, толкова любезен и толкова достоен.
	Чен-Чен умря две седмици след това. Неговото погребение беше най-величественото, което Хонконг бе виждал — хиляда професионални оплаквачки и барабани следваха ковчега. Облечена в бяло жена молеше боговете да направят пътя му лек към нищото или прераждането. Чен-Чен беше християнин и има две погребения — християнско и будистко…
	— Хелоу, тай-пан!
	Бяха Кейси и Линк. И двамата усмихнати, независимо, че изглеждаха уморени.
	Кейси си поръча уиски със сода, Линк — бира.
	— Как мина денят ви? — попита Кейси.
	— Горе-долу. А вашият?
	— Натоварен, но се справяме — каза тя. — Твоят адвокат, Даусън, анулира срещата ни тази сутрин — ще се състои утре на обяд. Останалата част от деня бях на телефона или пращах телекси до Щатите. Обслужването тук е великолепно, хотелът е добър. Готови сме да приключим с нашата страна от споразумението.
	— Добре. Мисля и аз утре да присъствам на срещата с Даусън — каза Дънрос. — Това ще ускори нещата. Ще го извикам в офиса. Ще изпратя колата за вас в 11.10.
	— Няма нужда, тай-пан, зная пътя — отговори Кейси. — Пътувах в двете посоки тази сутрин. Най-добре похарчените пет цента. Как успявате да запазите толкова ниска цената на билетите?
	— Превозили сме четиридесет и седем милиона пътници миналата година. — Дънрос погледна Бартлет. — Ще присъстваш ли на срещата утре?
	— Не, освен ако не ти трябвам за нещо специално — каза непринудено той. — Поначало Кейси движи юридическата страна на бизнеса ни. Тя знае какво искаме, освен това чакам Сиймър Стайглър Трети, той пристига утре и заедно с твоя адвокат ще се погрижи за документите — ще можем лесно да приключим до седем дни сделката.
	— Отлично.
	Усмихнат, раболепен келнер донесе напитките им и напълни чашата на Дънрос. Когато отново останаха сами Кейси каза:
	— Тай-пан, как искаш да стане с твоите кораби, като отделно споразумение ли? Ако договорът бъде изготвен от адвокатите, няма да се запази в тайна.
	— Аз ще изготвя документа и ще го подпечатам с нашия чоп. Това е достатъчно, за да бъде валиден. Така споразумението ще остане само между нас тримата, нали?
	— Какво е чоп, Йан? — попита Бартлет.
	— Еквивалент на печат. — Дънрос извади тънка, продълговата бамбукова кутийка. Плъзна назад стегнатия капак, извади и им показа, така наречения чоп. Беше направен от слонова кост, с инкрустирани китайски йероглифи. — Това е личният ми чоп — инкрустацията върху него е ръчна и почти невъзможна за фалшифициране. Натискаш този край в мастилото… и слагаш върху документа. Доста често в Хонконг не подписваш, само подпечатваш със собствен чоп. Повечето документи не се признават, докато не са подпечатани с чоп. Печатът на компанията е като този, но малко по-голям.
	— Какво значат йероглифите? — Попита Кейси.
	— Игра на думи с моето име, на моя праотец. Буквално значат: „знаменит, остър като бръснач, от край до край на благородните зелени морета“. Игрословицата е с името на Зеленоокия Дявол, както са наричали Дърк, „Ноубъл хаус“ и кама или нож. Дънрос се усмихна и го прибра в кутийката. — Има други значения — на капака, „тай-пан на «Ноубъл хаус»“. На китайски… — Той се обърна по посока на звънеца. Млад пиколо носеше табела с надраскано върху нея име на човек, когото търсеха. Не бе за тях и Дънрос продължи: — При китайските надписи винаги има многозначителност. Това ги прави трудни за разбиране.
	Кейси си вееше с менюто. Във фоайето беше топло, независимо, че вентилаторите на тавана раздвижваха въздуха. Тя извади кърпичка и я притисна до носа си.
	— Винаги ли е толкова влажно?
	Дънрос се усмихна.
	— Днес е сравнително сухо. Понякога температурата със седмици е деветдесет градуса, а влажността — деветдесет и пет процента. Пролетта и есента са най-хубавите сезони тук. Юли, август и септември са горещи и влажни. Всъщност, предвиждат дъждове. Може да имаме и тайфун. Чух по радиото, че има тропическо понижение на атмосферното налягане, югозападно от нас. Ако сме щастливци ще се разминем само с дъжд. Още нямате режим на водата в хотела, нали?
	— Не, — каза Бартлет, — но като видях кофите с вода миналата вечер у вас, вече никога няма да приемам водата, като даденост.
	— Сигурно е много тежко — добави Кейси.
	— О, свиква се. Впрочем, удовлетворява ли ви предложението ми за документа?
	— Разбира се. Йан, със същия самолет пристига Форестър, който е начело на отдела за полиуретанна пяна. Мисля, че бихме могли да направим шоуто. Няма защо да чакаме изготвянето на документацията, не мислиш ли?
	— Не. — Дънрос се замисли за момент и реши да провери теорията си. — Колко голям експерт е той?
	— Той е експерт.
	— Чарли Форестър знае всичко, каквото би могло изобщо да се знае за полиуретанната пяна — производство, доставка и търговия с нея — добави Кейси.
	— Добре. — Дънрос се обърна към Бартлет и невинно попита: — Би ли се съгласил да го вземеш в Тайпей? — Той видя пламъчето в очите му и разбра, че е бил прав.
	„Гърчи се, копелдак — помисли той, — още не си й го казал! Не съм забравил как ме притисна миналата вечер със секретната информация, до която по някакъв начин си се добрал. Измъкни се от сегашното положение с достойнство!“
	— Докато играем голф или правим каквото и да е, Форестър ще се срещне с моя експерт — тогава ще преценим възможностите и ще задвижим нещата.
	— Идеята е добра — каза Бартлет, без да показва, че се вълнува и Дънрос подобри мнението си за него.
	— Тайпей? Тайпей? В Тайван? — попита въодушевено Кейси. — Отиваме в Тайпей? Кога?
	— Неделя следобед — каза Бартлет спокойно. — Отиваме за два дни, Йан…
	— Страхотно, Линк — каза с усмивка тя. — Докато играете голф, аз ще проверя нещата с Чарли. Нека следващия път аз да поиграя. Какво е било твойто най-неизгодно положение, тай-пан?
	— Десет — отговори Дънрос, — тъй като Бартлет знае, сигурен съм, че ти също знаеш.
	Тя се засмя.
	— Забравила съм тази съществена статистика. Моето е четиринадесет, при много добър ден.
	— Като изключим един или два удара, нали?
	— Разбира се, жените лъжат в голфа, толкова колкото и мъжете.
	— О?
	— Да. Но лъжат, за да омаловажат затруднението си. Колкото по-нисък е резултатът, толкова по-висок е рейтингът! Какъв е залогът при вашите двойки?
	— 500 ХК.
	— На попадение? — тя подсвирна.
	— По дяволите, не — отговори Бартлет. — На игра.
	— Дори и така, мисля, че е по-добре да кибича.
	— Какво значи това? — Попита Дънрос.
	— Да гледам само. Ако не внимавам, Линк ще ме изхвърли от „Пар-Кон“. — Усмивката й стопли двамата мъже и понеже Дънрос вкара Бартлет в този капан, реши да го извади оттам.
	— Това е чудесна идея, Кейси — каза той, наблюдавайки я внимателно. — Но от друга страна, мисля, че е по-добре за теб и Форестър първо да ангажирате пазара в Хонконг преди Тайпей — това ще ни бъде най-големият пазар. И ако вашият адвокат пристига в четвъртък, може би ще е добре тук да поработите. — Той погледна директно Бартлет — беше самата невинност. — Ако искаш можеш да не идваш. Аз обаче трябва да отида.
	— Не — каза Бартлет. — Кейси, ти оставаш да оправиш нещата тук. Сиймър ще има нужда от цялото ти внимание и помощ. Аз ще направя сам предварителния тур, по-късно ще идем двамата.
	Изражението на лицето й не се промени. „Така значи, не съм поканена, а?“ — помисли с раздразнение тя.
	— Значи в неделя заминавате?
	— Да — каза Дънрос, сигурен, че финесът свърши работа, без да забележи промяна в нея. — Най-рано неделя следобед, по-рано няма да успея, сутринта може би ще катеря възвишение.
	— Катерене на възвишение? Катерене в планината ли, тай-пан?
	— Само с кола — Новите територии. И двамата сте поканени, ако ви е интересно. — След това се обърна към Бартлет: — Оттам можем директно да отидем на летището. Ако мога да освободя самолета ти, ще гледам да го направя. Ще проуча този въпрос утре.
	— Линк — попита Кейси, — ами Армстронг и полицията? Ти си длъжен да стоиш тук.
	— Уредих днес това — каза Дънрос, — той е свободен и е под моя опека. Дал съм честната си дума.
	Тя се засмя.
	— Фантастично! Само да не забравиш да се явиш в определения срок!
	— Няма да забравя.
	— Заминавате в неделя, а кога се връщате, тай-пан?
	— Вторник, за вечеря.
	— Във вторник ли подписваме?
	— Да.
	— Линк, няма ли да стане малко притеснено?
	— Не. Ще държа постоянна връзка с теб. Сделката е уредена. Трябва само да се оформи с документи.
	— Както кажеш, Линк. Всичко ще е готово за подпис, когато двамата се върнете обратно. Тай-пан, ако има проблеми, ще да се обръщам към Ендрю, нали?
	— Да. Или към Жак. — Дънрос погледна в далечния ъгъл. Мястото бе заето от други хора. — Телефонната връзка с Тайпей е добра, няма защо да се притесняваме. Сега, за вечеря свободни ли сте?
	— Да, и още как — каза Бартлет.
	— Каква храна предпочитате?
	— Китайска, ако е възможно?
	— Съжалявам, трябва по-точно да определите — отговори Дънрос — Това е все едно да кажете, че искате европейска кухня.
	— Линк, не е ли по-добре да оставим на тай-пан да избира? — каза Кейси и добави: — Тай-пан, трябва да си призная, че обичам сладко и кисело, яйца, кифли, пържола и пържен ориз. Не си падам по изненади.
	— Аз също — съгласи се с нея Бартлет. — Никакви змии, кучета или други екзотични храни.
	— Змията е много хубаво нещо, когато е подходящ сезонът. Особено жлъчката — разбъркана в чая. Действа много ободряващо, повдига работоспособността! Също и китайска порода куче, задушено в сос от стриди — съвършен деликатес.
	— Опитвал ли си? Опитвал си куче? — Кейси беше шокирана.
	— Бяха ми казали, че е пиле. Имаше вкуса на пиле. Но не бива да ядеш куче и в същото време да пиеш уиски, Кейси. Казват, че превръща месото в желязо…
	Той се шегуваше, разказваше и в същото време видя, че Жак и Сюзан взеха такси. Сърцето му беше с тях и с Кейт и с всички. Искаше му се да вземе самолета и да прибере Аврил тук в безопасност — такова прекрасно момиче, като част от собственото му семейство.
	„Как за Бога да живееш като човек, да управляваш «Ноубъл хаус» и да останеш с всичкия си? Как да помагаш на фамилията си, да сключваш сделки и да живееш с всичко останало?“
	„Това е радостта и болката да бъдеш тай-пан“ — така казваше в сънищата му Дърк Струан. Да, но радостта е твърде малко.
	„Не си прав, Дърк има право, прекалено си сериозен. Единствените ти проблеми са «Пар-Кон», бумът на акциите, Кейти, папките на А. М. Г., Крос, Джон Чен, «Тода шипинг» и това, че отказа предложението на Мата, може би не в този ред. Отказа толкова много пари.
	Какво искам от живота? Пари? Власт? Или цял Китай?“
	Видя, че Кейси и Бартлет го наблюдават. „Откакто тези двамата са тук, неприятностите не спират“. Той ги погледна. Тя заслужаваше да бъде погледната с тесните си панталони и прилепнала блуза.
	— Оставете на мен — каза той, решил, че тази вечер му се иска кантонезка кухня.
	Чуха звънеца на пиколото, обърнаха се и видяха, че на табелката е написано: „Мис К. С. Чолок“. Дънрос кимна на момчето.
	— Кейси, той ще те отведе до телефона.
	— Благодаря. — Тя се изправи. Последваха я погледите на околните, дълги елегантни крака и сексуална походка — жените ревнуваха и я мразеха.
	— Кучи син — спокойно му каза Бартлет.
	— О?
	— Да — той се усмихна и с това напрежението изчезна. — Сто на сто съм сигурен, че това с Тайпей беше за проба, но не ти се сърдя, Йан. Не. Бях много суров с теб миналата вечер — налагаше се да постъпя по този начин, така че си заслужих да ме попечеш на огъня. Но не го прави втори път с Кейси или ще ти поднеса собствената ти глава на тепсия.
	— Ще го направиш ли?
	— Да. Тя е забранена зона. — Бартлет я потърси с очи. Видя, че минава покрай масата на Марлоу, спря се за секунда, за да поздрави тях и децата. — Кейси разбра, че не е поканена.
	Дънрос се обезпокои.
	— Сигурен ли си? Аз помислих… не го ли прикрих достатъчно? Щом разбрах, че не си й казал… Съжалявам, помислих, че добре съм го изиграл.
	— По дяволите, направи го перфектно! Но въпреки това, готов съм да се басирам, че тя разбра. — Бартлет отново се усмихна и Дънрос отново се запита, какво ли се крие зад усмивката му.
	„Трябва по-внимателно да наблюдавам този негодник — помисли си той. — Значи Кейси е забранена зона, дали е така? Чудя се какво ли значи това?“
	Дънрос нарочно избра фоайето за срещата им, искаше да бъде видян с популярните или вече непопулярни Бартлет и неговата лейди. Той знаеше, че ще налее масло в огъня, клюките за предстоящата им сделка ще тръгнат, това ще възбуди пазара на акциите му и ще извади от равновесие борсовите играчи. Ако „Хо-Пак“ фалира и не въвлече след себе си други банки, бумът все още е възможен. Дано Бартлет и Кейси са малко по-сговорчиви — и ако мога истински да им се доверя, ще съм в състояние да направя удар на ударите. Толкова много „ако“. Изпускам контрола над тази битка. Инициативата е в Бартлет и Кейси. Докога ще са склонни да си сътрудничим?
	След това се сети за нещо, което Армстронг и Брайън Куок бяха споменали и любопитството му взе връх.
	— Какво мислиш за Банастазио? — попита той с безразличен глас.
	— Винченцо? Интересен е. Защо?
	— Чудех се само. — Каза Дънрос, вътрешно шокиран, че се оказа прав. — Отдавна ли го познаваш?
	— Три-четири пъти с Кейси сме ходили с него на конни състезания в Дел Мар. Голям комарджия е. Там и във Вегас. Залага 50 000 на състезание. Той и Джон Чен са големи приятели. И твой познат ли е?
	— Не. Никога не съм се запознавал с него, но чух Джон да споменава за него веднъж-два пъти — каза Дънрос — и Цу-ян също.
	— Как е Цу-ян? Той също е комарджия. Когато го видях в Лос Анжелос, нямаше търпение час по-скоро да тръгне за Вегас. Беше на Хиподрума, когато последния път ходихме с Джон Чен там. Има ли нещо за Джон или за престъпниците, които го отвлякоха?
	— Не.
	— Скапана работа.
	Дънрос едва го слушаше. В досието, което Йан притежаваше, нямаше индикации, че Бартлет има връзки с Мафията — но Банастазио свързваше всичко. Оръжието, Джон Чен, Цу-ян и Бартлет.
	Мафия означава мръсни пари и наркотици, постоянно търсене на легитимен начин за пране на мръсни пари. Цу-ян се беше занимавал с доставка на медикаменти по време на войната в Корея — сега усилено се говореше, че той и Фор Фингър Уу са сериозно замесени в контрабандата на злато в Тайпей, Индонезия и Малайзия. Може ли Банастазио да е доставчик на оръжие за… за кого? Дали горкият Джон Чен не се е натъкнал на нещо и затова да е отвлечен?
	Значи ли това, че част от парите на „Пар-Кон“ са пари на Мафията — „Пар-Кон“ ръководена ли е от Мафията или е контролирана от нея?
	— Спомних си Джон да казва веднъж, че Банастазио е един от главните притежатели на акциите ви — каза Дънрос, опитвайки наслуки да се добере до истината.
	— Винченцо има голямо количество акции. Но той не е нито чиновник, нито директор във фирмата. Защо?
	Дънрос видя, че сега Бартлет се концентрира и усещайки насоката на мислите му, прекрати с въпросите.
	— Любопитно е, колко малък е светът понякога, нали?


	Кейси вдигна телефона, вътрешно кипеше.
	— Хелоу, мис Чолок е на телефона.
	— Да, един момент, моля.
	„Така значи, аз не съм поканена — мислеше възмутено тя. — Защо тай-панът не го каза открито, а трябваше да го усуква по такъв начин. Защо Линк не ми е казал за Тайпей? Дали и той не е омагьосан от обаянието на тай-пан, като мен? За какво е тази секретност? Какво са намислили?
	Тайпей, а? Чух, че е място за мъже — ако са с намерение да мърсуват там, нямам нищо против. Но не, ако се отнася за бизнес. Защо Линк не ми каза? Какво има за криене?“
	Раздразнението й растеше. Спомни си думите на французойката за жените, винаги готови да са _на разположение_ и раздразнението й се насочи към своенравието на Линк и тревогата за него.
	„Проклети мъже!
	Проклети мъже и светът, който са направили само за себе си. Тук е по-лошо отвсякъде, където съм била.
	Гадни англичани! Те всички са толкова учтиви и хитри, със страхотни маниери, казват «моля» и «благодаря», стават, когато влизаш, държат ти, стола да седнеш, но под повърхността са също толкова скапани, колкото и другите. Даже по-лоши. Те са лицемери, това са всъщност! Ще си го върна. Един ден ще играя голф с теб, мистър тай-пан Дънрос и ще е добре да си във форма, защото мога да играя до десет, при хубав ден — научих се на тази игра в мъжкия свят — така че ще ти натрия носа. Да. Или може би билярд.“
	Спомни си за баща си и я обзе внезапно чувство на радост. Как й обясняваше основните правила. Но Линк я научи, как да промушва ниско с левия край на стика, за да предизвика засукване на топката надясно — показа й, когато глупаво го предизвика на двубой. Той я смаза, преди да й е дал каквито и да било уроци.
	— Кейси, трябва да знаеш слабите места на мъжа, преди да го предизвикаш на двубой. Подиграх се с теб, за да илюстрирам смисъла на това, което току-що ти казах. Не играя за удоволствие, играя — за да победя. Не си играя с теб. Искам те, нищо друго няма значение. Дай да забравим за споразумението си, да се оженим и…
	Това стана няколко месеца, след като започна работа при Линк Бартлет. Беше на двадесет години и влюбена в Линк. Но искаше реванш, независимост, богатство и повече да опознае себе си, затова му отказа.
	— Не, Линк, споразумяхме се за седем години. Съгласихме се да сме равни. Ще ти помогна да станеш богат и ще получа моето богатство. Никой от двама ни не бива да дължи нищо на другия. Можеш да ме уволниш по всяко време и по всякаква причина и аз мога да напусна по всякаква причина. Равни сме. Не отричам, че съм влюбена с цялото си сърце в теб, но няма да променя споразумението. Но, когато стана на двадесет и седем, ако ти все още искаш да се оженим, ще се омъжа за теб. Но не сега. Обичам те, но ако станем любовници сега аз няма да… никога няма да мога… просто не мога, Линк, не сега. Искам да открия много неща за себе си.
	Кейси въздъхна. „Какво извратено побъркано споразумение направих. Дали всичката власт — и всичките години на сълзи и самотност си струват?
	Не зная. И «Пар-Кон»? Мога ли някога да достигна целта си: «Пар-Кон» и Линк или ще трябва да избирам между тях?“
	— Сирануш? — чу в слушалката.
	— О! Хелоу, мистър Горнт! — Почувства, обземащата я топлина. — Такава приятна изненада.
	— Надявам се не съм ви обезпокоил?
	— Ни най-малко. Какво мога да направя за вас?
	— Исках да проверя, ще потвърдите ли за тази неделя, дали сте свободни с мистър Бартлет? Смятам да организирам парти на яхтата си и вие да бъдете почетните гости.
	— Съжалявам, мистър Горнт, но Линк няма да може. Ангажиран е.
	Тя почувства моментното му колебание и след това прикритото удоволствие в гласа му.
	— Бихте ли искали да дойдете без него? Мисля да поканя няколко бизнес приятели. Сигурен съм, че ще бъде интересно за вас.
	„Може да се окаже много полезно за «Пар-Кон», ако отида — помисли тя. — Освен това, ако Линк и тай-панът отиват в Тайпей без мен, защо аз да не отида без тях?“
	— С удоволствие — отговори тя радостно, — ако сте сигурни, че няма да преча.
	— Разбира се не. Ще ви взема от пристанището, точно срещу хотела, близко до „Голдън фери“. В десет часа. Плувате ли?
	— Разбира се.
	— Добре — водата освежава. Водни ски?
	— Много обичам този спорт.
	— Много добре!
	— Мога ли да взема нещо? Храна или вино или нещо?
	— Не. Мисля, че на яхтата има всичко. Ще отидем на някой от отдалечените острови и ще направим пикник там, ще караме водни ски — ще се върнем след залез-слънце.
	— Мистър Горнт, искам да запазя тази екскурзия в тайна. Казаха ми, че Конфуций казал: „Мухи не влизат в затворена уста“.
	— Конфуций е казал много неща. Веднъж сравнил жената с лунен лъч.
	Тя се поколеба, сигналът за опасност се обади.
	— Трябва ли да взема придружител?
	— Може би — отговори той и тя почувства усмивката му.
	— Какво ще кажете за Дънрос?
	— Едва ли е подходящ — по-скоро ще развали прекрасния ден.
	— С нетърпение ще очаквам неделя, мистър Горнт.
	— Благодаря ви.
	„Арогантен копелдак — почти гласно каза тя. — Колко много неща приемаш за даденост? Само благодаря и затваряш, няма довиждане.
	Аз съм на Линк и не съм на разположение.
	Тогава защо флиртуваше по телефона и на партито? И защо искаш този негодник да пази тайна за партито в неделя?
	Жените също обичат тайните. Жените харесват много неща, които харесват на мъжете.“


>	25

#	20:30 часа

	Носачът чакаше в мръсния трезор, където се съхраняваше златото на банка „Хо-Пак“. Беше нисък възрастен мъж, облечен с дрипав нечист потник и парцаливи къси панталони. Когато двамата портиери качиха брезентовия чувал върху превития му гръб, той го нагласи, поемайки тежестта с мускулите на врата, хванал с ръце износените ремъци. Когато пое целия товар, почувства претовареното си сърце да бие затруднено, ставите му пищящи за облекчение.
	Чувалът тежеше малко над деветдесет паунда почти над собственото му тегло. Отговорният чиновник току-що го бе запечатал. Вътре имаше точно 250 от малките златни калъпчета, всяко от пет таела*. Значи малко над седем унции, само с едно от тях би могъл да издържа семейството си с месеци. Но мисълта, да открадне дори не му минаваше през главата. Цялото му същество бе концентрирано върху това, как да застави краката си да се движат, как да свърши своята част от работата, да вземе изработените пари в края на смяната и след това да почива.
	[* Китайска монета с тежина 1,5 унции. — Б.пр.]
	— По-бързо — подкани кисело старшия на групата, — имаме повече от двадесет тона да товарим. Следващият!
	Старецът не отговори. Ако го направеше това щеше да отнеме част от силите му. Трябваше да пази ревниво енергията си, ако искаше да завърши смяната. С усилие задвижи краката си, прасците на краката му бяха разширени с възли и белези от много години тежка работа.
	Друг носач зае мястото му. Рафтовете бяха натоварени, като че с несвършващо количество, педантично отброени златни калъпчета, които чакаха под зорките огледи на двама спретнато облечени банкови чиновници — чакаха да бъдат натоварени в следващия чувал, да бъдат броени и проверявани, след това чувалът запечатан и със залепен етикет.
	По тясната стълба старецът залитна. Запази с усилие равновесие, след това повдигна крак, за да изкачи следващото стъпало — оставаха му още двадесет и осем стъпала — и след това още едно и тъкмо изкачи последното, когато прасците на краката му изневериха. Той залитна към стената, облегна се на нея, за да облекчи товара, стиснал здраво ремъците с ръце, знаейки, че ако махне хомота, никога няма да успее отново да натъкми товара, изплашен, да не би старшият на групата или неговият заместник да минат и да го видят. През болки и страх усети приближаващи стъпки и се помъчи да тласне товара по-нагоре на гърба и да тръгне. Едва не падна.
	— Хей, Найн Карат Чу, добре ли си? — чу шанхайски диалект.
	— Да… да… — Той въздъхна с облекчение, благодарен, че е приятелят му от село, който беше и ръководител на групата им от десет души. — Шибани богове, аз… аз току-що се подхлъзнах…
	Приятелят му се наведе към него и се взря в лицето му. Видя измъчените, насълзени, старчески очи и изопнатите му мускули.
	— Аз ще взема този чувал, ти малко почини. — Той сръчно го освободи от товара и остави чувала на пода. — Ще кажа на проклетия чужденец, който си мисли, че има достатъчно мозък, за да бъде началник, че си отишъл да се облекчиш. — Бръкна в джоба на парцаливите си панталони и му подаде една от своите малки порции, сгънати в цигарено фолио. — Взимай. Ще си го приспадна от заплатата ти тази вечер.
	Старецът измърмори благодарности. Всичко го болеше, едва можеше да мисли. Другият мъж метна чувала на гърба си, грухтейки от усилието.
	Старецът се промъкна в мръсната ниша и клекна ниско долу. Ръцете му трепереха, докато приглаждаше цигареното фолио с щипката бял прах вътре. Запали клечка кибрит и нагласи пламъка под фолиото, за да го затопли. Прахът започна да почернява и да пуши. Той внимателно го държеше под ноздрите си, вдишвайки дълбоко, отново и отново, докато и последната гранулка изчезна.
	Облегна се на стената. Скоро болката изчезна и почувства еуфория. Беше отново млад и силен и знаеше, че ще свърши смяната и когато тази събота отиде на състезанието, ще спечели двойната куинела. Да, това ще бъде щастливата му седмица, ще вложи по-голямата част от печалбата си за закупуване на недвижима собственост и ако има бум, тази собственост ще расте и ще расте и тогава ще я продаде и ще има състояние и ще стане прадядо, внуците ще се тълпят около коленете му…
	Изправи се, тръгна надолу по стълбата и застана на опашката, очаквайки нетърпеливо реда си.
	„По-бързо. Нямам пред себе си цяла нощ! Трябва да отида на друга работа в полунощ.“
	Другата му работа бе на един строеж в центъра, недалеч от сградата на „Хо-Пак“, чувстваше се късметлия тази нощ с двете допълнителни работи и парите, които ще вземе за тях. Отделно имаше постоянна дневна работа, като строителен работник. Благодарение на скъпоструващата бяла прах, умората и болките изчезнаха. Разбира се, че е вредна. Но той е благоразумен и внимателен и я взима, когато е абсолютно изтощен. Че я поема почти ежедневно, а повечето дни по два пъти не го тревожеше. Казваше си: Джос. Сви рамене, взе следващия чувал и го метна на гърба си.
	Едно време беше фермер; най-големия син на земевладелци в северната провинция на Шантунг в плодородната, местеща се делта на Йелоу ривър, където от векове отглеждаха плодове, зърно, соя, фъстъци, тютюн и всякакъв вид зеленчуци.
	„Ах, нашите чудни поляни — помисли щастливо той, изкачвайки стълбата, забравил разтуптяното си сърце — нашите прекрасни ниви, богати с посеви. Толкова красиви! Но после започна лошото, преди тридесет години. Дяволите от Източното море дойдоха с пушки и танкове и ограбиха земята ни. Така се наложи да бягаме от глада — аз, младата ми жена и двамата ми синове, дойдохме по тези места, за да живеем между чужди хора — варварите от юг и чуждоземните дяволи. През целия път вървяхме пеша. Оцеляхме. Почти през цялото време носех синовете си, имаме и две дъщери и всички те ядат ориз по веднъж на ден. Тази година ще бъде щастлива за мен. Да. Ще спечеля куинелата и един ден ще се върнем у дома в нашето село, ще си вземем обратно земята и ще я засеем. Председателят Мао ще ни посрещне, като добре дошли и ще ни позволи да си вземем земята. Ще заживеем щастливо, ще бъдем богати и щастливи…“
	Когато излезе от сградата, навън бе вече тъмно, застана до камиона. Други ръце повдигнаха чувала и провериха и препровериха номерата. Имаше още два камиона в страничната уличка. Единият беше натоварен и до него чакаше охрана. Нощта беше топла.
	Старецът се обърна, за да поеме обратно към трезора. В този момент видя да приближават трима европейци, двама мъже и една жена. Те застанаха близко до камиона и се загледаха в него. Той зяпна от учудване.
	— _Дю не ло мо!_ Погледнете блудницата — чудовище със сламена коса — каза той, без да се обръща към някого специално.
	— Да не повярваш! — обади се друг.
	— Да.
	— Отвратително се обличат на публично място техните проститутки, нали? — каза съсухреният старец възмутено. — Парадира със слабините си, облякла се в толкова тесни панталони. Вижда се всяка гънка на долната й уста.
	— Басирам се, че можеш да си пъхнеш юмрука и цялата ръка вътре и никога да не стигнеш дъното! — добави със смях друг.
	— Кой ли би поискал? — запита се Найн Карат Чу, изхрачи се звучно и плю. След това слезе долу, отнесен в мисли за състезанието в събота…
	— Много бих искала да не плюят така. Отвратително е! — каза Кейси възмутено.
	— Това е стар китайски обичай — обясни Дънрос. — Вярват, че в гърлата се крие зъл дух, от който трябва да се освободят или ще ги удуши. Разбира се плюенето е противозаконно, но това за тях няма значение.
	— Какво каза старецът? — попита Кейси, гледайки тежката му походка. Гневът й се стопи и се радваше, ме отива да вечеря с двамата.
	— Не зная — не разбирам неговия диалект.
	— Басирам се, че не беше комплимент.
	Дънрос се засмя.
	— Печелиш баса, Кейси. Те не гледат на нас с добро око.
	— Този старец сигурно е на осемдесет години и видя ли как носеше товара си, сякаш е перце. Как се поддържат в такава форма?
	Дънрос вдигна рамене и нищо не каза. Той знаеше, как го постигат.
	Друг носач издигна товара си в камиона и се загледа в нея. Изхрачи се, плю и тръгна с тежка походка.
	— Да вървиш по дяволите — измърмори Кейси и след това, подражавайки му се изхрачи ужасно шумно и плю, всички се засмяха заедно с нея. Китайците само гледаха втренчено.
	— Йан, какво става тук? За какво сме дошли? — попита Бартлет.
	Кейси ахна:
	— Тези чували са пълни със злато, нали?
	— Да. Хайде тръгвайте. — Дънрос ги поведе надолу по мръсната стълба. Чиновници от банката любезно го поздравиха. Безпокойството им се замени с изненада. Отвсякъде ги заобикаляха идеално подредени купчинки златни калъпчета.
	— Може ли да взема едно? — попита Кейси.
	— Заповядайте — Дънрос ги наблюдаваше внимателно, опитвайки се да разбере докъде се простира алчността им. Трябваше да знае колко струват тези двамата.
	Кейси никога не бе докосвала толкова злато. Нито Бартлет. Пръстите им трепереха. Тя погали едно от малките калъпчета, преди да го повдигне, очите й се разшириха.
	— Толкова е тежко за размерите си — учудено промърмори тя.
	— Наричат се контрабандни калъпчета, защото са лесни за скриване и за транспортиране — обясни Дънрос, внимателно подбирайки думите си. — Контрабандистите носят особен вид конопени жилетки с малки джобове, в които ги поставят. Казват, че добър контрабандист може да носи по осемдесет паунда на едно пътуване — това е почти 1 300 унции. Разбира се трябва да са силни и добре тренирани.
	Бартлет държеше по две във всяка ръка, беше смаян.
	— Колко бройки правят осемдесет паунда?
	— Около двеста бройки.
	Кейси го гледаше, кестенявите й очи се бяха разширили повече от обикновено.
	— Твои ли са, тай-пан?
	— Боже, не! Притежание са на компания в Макао. Местят ги в банка „Виктория“. На американци и англичани със закон е забранено да притежават дори и едно от тези. Помислих, че може да ви е интересно, защото не всеки ден може да се види петдесет тона злато на едно място.
	— Никога не съм си представяла, как изглеждат истинските пари. Сега разбирам защо очите на баща ми и чичо ми светваха, когато говореха за злато.
	Йан я наблюдаваше. Не видя алчност в очите й, само учудване.
	— Банките правят ли такива пратки? — попита Бартлет с гърлен глас.
	— Да, постоянно. — Чудеше се дали Бартлет ще захапе въдицата и дали не би организирал обир, мафиотски стил, с приятеля си Банастазио. — Ще имаме голяма пратка след около три седмици — каза той, — правейки възможността още по-съблазнителна.
	— Каква е стойността на петдесет тона? — попита Бартлет. Дънрос се усмихна на себе си, спомняйки си Цепелин Танг и неговата прецизност. Като че има някакво значение?
	— 63 милиона долара по официален курс, с точност до няколко хиляди.
	— И правите прехвърлянето само с няколко старци, два камиона, които не са дори бронирани и без охрана?
	— Разбира се. Това не е проблем в Хонконг, затова тук полицията е чувствителна, когато се отнася до оръжие. Ако в колонията само те притежават оръжие, тогава какво биха могли да правят престъпниците, освен да псуват?
	— Но къде е полицията? Аз видях само един и той не беше въоръжен.
	— О, някъде наблизо, предполагам — каза Дънрос, умишлено подценявайки охраняването на прехвърлянето.
	Кейси се наведе над златното калъпче, наслаждавайки се на допира с метала.
	— Толкова е хладно. Тай-пан, ако официалната равностойност е 63 милиона, каква ще бъде на черния пазар?
	Дънрос забеляза малки капчици пот, избили върху горната й устна.
	— Колкото е готов някой да плати. Чух, че в Индия сега плащат около 80 до 90 щатски долара на унция, доставено на място.
	Бартлет се усмихна накриво и неохотно остави четирите калъпчета върху купчината.
	— Това прави голяма печалба.
	Те гледаха мълчаливо, как друг чувал бе запечатан, калъпчетата вътре преброени и проверени от двамата чиновници. Отново двама товарачи го поеха и го качиха върху превития гръб на следващия носач и той излезе с тежки стъпки от помещението.
	— Какви са онези там? — попита Кейси, сочейки към доста по-големи калъпи, които бяха наредени в друга част на трезора.
	— Те са друг стандарт, тежки са четиристотин унции — обясни Дънрос. — Всяко парче тежи около двадесет и пет паунда. — Калъпът имаше печат със сърп и чук и цифрата 99.999. — Това е руско. То е 99.99 процента чисто злато. Южноафриканското обикновено е 99.98 процента, така че руското е за предпочитане. Разбира се и двата типа се купуват лесно на златния пазар в Лондон. — Той ги остави да погледат още малко, след това каза: — Да тръгваме, а?
	На улицата все още имаше само един полицай и невъоръжени пазачи от банката, двамата шофьори пушеха в кабините си. Трафикът от време на време намаляваше. От време на време минаваше по някой пешеходец.
	Дънрос се радваше, че излязоха на открито. Мразеше мазетата и подземията, откакто баща му го беше затварял за наказание в бюфета, когато беше съвсем малък. Не си спомняше какво престъпление бе направил, но си спомняше старата Ах Тат, неговата ама, която се застъпи за него — той вперил нагоре очи към баща си, опитващ се да удържи сълзите от ужаса, който бе преживял.
	— Хубаво е да си на въздух — каза Кейси. Очите й неуморно се връщаха към чувалите на камиона. — Това са истински пари — мърмореше по-скоро на себе си тя. Побиха я леко тръпки и Дънрос разбра настроението й.
	— Бих пийнал една бира — каза Бартлет. — Ожаднях от толкова много пари на едно място.
	— Аз уиски с лед! — каза тя и магията на парите изчезна.
	— Ще се разходим до „Виктория“, за да видим как ще започне приемането на доставката, след това отиваме да вечеряме и… — Дънрос спря. Забеляза, че двама мъже разговарят близо до камионите. Той леко се стегна.
	Двамата го видяха. Мартин Хейпли от _„Чайна гардиън“_ и Питър Марлоу.
	— О, хелоу, тай-пан — поздрави младият Мартин Хейпли, приближавайки с непринудена усмивка. — Не съм очаквал да ви видя тук. Добър вечер, мис Кейси, мистър Бартлет. Тай-пан, бихте ли коментирал положението с „Хо-Пак“?
	— Какво положение с „Хо-Пак“?
	— Навалицата пред клоновете, сър?
	— Не знаех, че има такова нещо?
	— Не сте ли чели статията ми за различните клонове на банката и за слухове, че…
	— Мой скъпи Хейпли, знаете, че не търся интервюта, нито пък ги давам лесно… и никога по кьошетата.
	— Да, сър. — Хейпли посочи чувалите. — Прехвърлянето на цялото това злато ще е доста тежък удар за „Хо-Пак“, нали? Когато това се разчуе, за банката ще е като целувката на смъртта.
	Дънрос въздъхна:
	— Забрави за „Хо-Пак“, Хейпли. Може ли за момент, искам да ти кажа нещо? — той хвана младия мъж за лакътя и го поведе настрани. Когато се отдалечиха достатъчно, гласът му стана по-нисък. — Тъй като излизаш с дъщеря ми, искам да знаеш, че съм много привързан към нея и че между джентълмени има определени правила. Предполагам, че си джентълмен. Ако не си, Господ да ти е на помощ. Ще отговаряш пред мен лично и веднага. — Дънрос се обърна и отиде при другите, изпълнен с внезапна сърдечност. — Добър вечер, Марлоу, как си?
	— Чудесно, тай-пан. — Той посочи с глава камионите. — Невероятно, цялото това богатство!
	— Къде си чул за прехвърлянето?
	— Един приятел журналист ми го спомена преди около час. Каза, че ще бъдат прехвърлени оттук във „Виктория“ около петдесет тона злато. Помислих, че ще е интересно да се види. Дано не сме… предполагам, че не сме настъпили някого по мазолите.
	— Няма такова нещо. — Дънрос се обърна към Кейси и Бартлет. — Виждате ли, казах ли ви, че Хонконг е като малко село — не може да се пази тайна дълго време. Но всичко това — той махна с ръка към чувалите — е олово за прикритие. Истинското прехвърляне стана преди един час. Не беше петдесет тона, само няколко хиляди унции. По-голямата част от билиона на „Хо-Пак“ е вътре непокътнат — усмихна се на Хейпли, който слушаше внимателно, със сериозно изражение на лицето си.
	— Значи всичко това е имитация? — обади се Кейси.
	Питър Марлоу се разсмя:
	— Трябва да си призная, мислех си, че цялата тази операция е чист хазарт!
	— Добре, сега довиждане — каза весело Дънрос и хвана Кейси за ръката. — Хайде, време е за вечеря.
	Тръгнаха надолу по улицата и Бартлет след тях.
	— Но, тай-пан, тези, които видяхме — възрази Кейси, — това, което аз взех, беше ли фалшиво? Бях готова да заложа живота си, че е истинско, а ти Линк?
	— Да — съгласи се Бартлет. — Но това с имитацията е добре измислено. И аз бих постъпил така.
	Завиха зад ъгъла и се насочиха към голямата сграда на банка „Виктория“, въздухът беше топъл и влажен. Кейси се засмя нервно.
	— Това злато беше започнало да ми действа. А било имитация!
	— Всъщност е истинско — тихо каза Дънрос и тя спря. — Съжалявам, че те обърквам, Кейси. Казах го заради Марлоу и Хейпли, за да ги накарам да се съмняват в източника на информацията си. Трудно биха могли да докажат и едното и другото. Аз бях помолен да организирам прехвърлянето преди малко повече от час — което и направих, очевидно, много внимателно.
	Сърцето му ускори ударите си. Помисли си, колко ли хора още знаят за папките на А. М. Г., за трезора и за номера на сейфа.
	Бартлет го наблюдаваше.
	— Аз повярвах на това, което им каза, значи и те са повярвали, но помисли още. Защо ни доведе да видим златото? Това бих искал да знам.
	— Любопитно е, тай-пан — Кейси нервно се засмя. — Просто бях сигурна в началото, че златото е истинско. След това ти повярвах, когато каза, че е фалшиво и сега отново вярвам в обратното. Толкова ли е лесно да заблудиш?
	— И да и не: Сигурен си, само като поставиш киселина върху него. Това е единственият начин за пробване на злато. Нали е така? — добави, обръщайки се към Бартлет.
	— Мисля, че си прав, Йан. За злато — или за хора.
	Дънрос отвърна на усмивката му.
	„Добре — помисли сериозно той, — разбираме се отлично.“


	Беше станало доста късно. „Голдън фери“ вече не вървеше и Кейси и Линк се прибираха с наемна лодка. Нощта беше великолепна, морето спокойно, подухващият вятър миришеше приятно на море. Седяха на една от седалките с лице към Хонконг, хванати за ръка. Вечерята беше великолепна, разговорът — приятен и с много смях, Дънрос — очарователен. Завършиха с коняк на покрива на „Хилтън“. И двамата се чувстваха превъзходно в унисон със света и със себе си.
	Кейси усети лекото стискане на ръката му и се облегна леко на рамото му.
	— Романтично е, нали Линк? Погледни върха и светлините. Невероятно е. Това е най-вълнуващото и красиво място, което съм виждала.
	— По-хубаво от Южна Франция?
	— Там е много по-различно. — Бяха ходили на почивка на _Cote d’Azur_ преди две години — първата им почивка заедно. И последната. Беше много изнервящо и за двамата. — Йан е фантастичен, нали?
	— Да. И ти също.
	— Благодаря и ти. — Двамата щастливо се засмяха.
	На пристанището „Каулуун Сайд“ Линк плати и тръгнаха бавно към хотела, хванати за ръце. Във фоайето имаше няколко келнера.
	— Добър вечер, сър, миси, — поздрави нощният, възрастен пиколо със съскащ глас.
	На етажа им нощният Чанг заприпка пред тях, за да отвори вратата на апартамента им. Линк автоматично подаде един долар бакшиш, той им пожела с поклон лека нощ.
	Тя заключи.
	— Ще пиеш ли нещо? — попита я той.
	— Не, благодаря. Не искам да си развалям вкуса от брендито.
	Видя, че я гледа. Стояха в центъра на дневната, големият френски прозорец разкриваше чудесна гледка, неговата спалня беше вдясно, нейната вляво. Усети пулса си, той изглеждаше толкова красив и вълнуващ.
	— Благодаря за хубавата вечер, Линк. Ще се видим утре.
	— Остават три месеца до рождения ти ден, Кейси.
	— Тринадесет седмици и шест дни.
	— Защо не изхитруваме и се оженим сега. Утре?
	— Ти беше… беше чудесен с мен, Линк, търпелив и прие… мойта лудост. Не остана много. Да го направим, както се споразумяхме. Моля те?
	Той стоеше срещу нея, желаеше я.
	— Разбира се. — На вратата на спалнята се спря. — Кейси, права си за това място. Романтично и вълнуващо е. Действа ми. Може би ще е по-добре да си вземеш друга стая.
	Вратата се затвори.
	Тази вечер заспа разплакана.


>	26

#	Сряда
#	5:45 часа

	Двата състезателни коня излязоха от завоя в последната права отсечка, галопирайки шеметно. Едва се зазоряваше. В „Хепи вели рейскорс“ се виждаха тук-там хора, дошли за сутрешната тренировка.
	Дънрос яздеше Бъкейниър, големия дорест скопец, който се бе изравнил с Ноубъл Стар, язден от главния му жокей Том Лунг. Ноубъл Стар беше в чудесна форма, двата коня галопираха с лекота и имаха още много резерви. Дънрос почувства внезапно желание да притисне токовете си и да изпревари другия кон. Жокеят на Ноубъл Стар усети предизвикателството и се обърна към него. Но и двамата знаеха, че са тук само за да се упражнят, да объркат противника, а не да се състезават. Йан обузда заслепяващото го желание.
	Конете отпуснаха уши. Хълбоците им бяха изпотени. Двамата ездачи стояха леко наклонени напред, опънали юздите.
	Ноубъл Стар носеше по-малък товар и започна да се отдалечава. Дънрос автоматично използва токовете си и изруга Бъкейниър. Той увеличи темпото и разстоянието помежду им започна да намалява. Този галоп бе половин състезателен курс и Йан реши, че е безопасно. Никой от противниковите треньори не би могъл да направи точно замерване, така че той забоде по-силно токовете и надпрепускането започна. Конете също го усетиха. Ноубъл Стар беше с глава пред Бъкейниър, почувствала бързото му приближаване, захапа юздата и с всички сили се втурна напред по собствена инициатива и би Дънрос с половин дължина.
	Ездачите се отпуснаха, намалиха темпото и със спокойна стойка продължиха тренировката. При второто галопиране по правата отсечка тай-панът прекъсна тренировката, отправи се към мястото, където обикновено беше кръгът на победителя и слезе от коня. Той нежно потупа животното по врата и подаде юздите на един от помощниците в конюшнята, който се метна на седлото и продължи тренировката.
	Дънрос разкърши рамене. Чувстваше се превъзходно, уморените му мускули приятно боляха. Беше яздил през целия си живот. Конният спорт в Хонконг все още беше аматьорски. Като млад се състезава два сезона и щеше да продължи, но баща му — тогавашният тай-пан го предупреди да прекрати. Така приключи със състезанията, но продължи да упражнява конете на „Струан“, когато това му се искаше.
	Ставаше, когато цял свят спи и галопираше на полусветлина — скоростта и опасността прочистваха мозъка му.
	Другите коне се упражняваха на пясъчния трек. Групички от собственици, треньори и жокеи се съвещаваха помежду си, помощници разхождаха коне наметнати с одеяла. Той видя Бътърскот Лес, знаменитата кобила на Ричард Куанг, която мина в лек галоп. Имаше бяла звезда на челото си, стегнати глезени, жокеят яздеше стегнато и изглеждаше отлично отстрани. В далечния край, Пайлът Фиш, призовият жребец на Горнт, се впусна в контролиран галоп, подгонил една кобилка на „Струан“. Дънрос я наблюдаваше, мислейки, че й липсва жизненост. Ще й дадем сезон-два за подготовка и тогава ще видим. След това Пайлът Фиш профуча покрай нея с пълна скорост, кобилката се подплаши, после се впусна в преследване, докато нейният жокей я дръпна, учейки я да препуска по негово желание.
	— Така, тай-пан! — каза треньорът му.
	Той имаше слабо лице, посивяла коса, вече в края на шестдесетте, твърд като желязо руски емигрант, това беше решителният сезон за работата му в „Струан“.
	— И така, Алексей?
	— Дяволите те прихванаха и ти настъпи, видя ли как Ноубъл Стар полетя напред?
	— Тя е изпитание. Ноубъл Стар е изпитание и всеки го знае — отговори спокойно Дънрос.
	— Да, но предпочитам само на теб и на мен да бъде напомняно, не на — ниският човек направи знак с мазолестия си палец на зяпналите ги наоколо и се усмихна… — всеки _любопитко_ в Азия.
	Дънрос отвърна с усмивка.
	— Ти всичко виждаш.
	— Затова ми се плаща.
	Алексей Травкин можеше да надпрепуска, надпие, надработи всеки наполовина по-млад от него. През годините беше разказвал различни истории от миналото си — както повечето, преживели големите вълнения и революцията в Русия и сега носени от течението търсеха тих пристан в Азия, който все не успяваха да намерят.
	Алексей Иванович Травкин бе пристигнал от Русия в Харбин, Манджурия през 1919 година, след това се бе добрал до многонационалната колония, Шанхай. Там бе започнал да язди коне, които печелеха награди. И тъй като беше много добър и знаеше за конете повече отколкото някои мъже знаеха за себе си, скоро стана известен треньор. Когато започна нова емиграция в 1949 година, той избяга на юг, този път в Хонконг, където остана няколко години, след това още на юг до Австралия. Но Азия го зовеше и той се върна. Дънрос нямаше треньор по това време и му предложи конюшнята на „Ноубъл хаус“.
	— Приемам, тай-пан — веднага се съгласи той.
	— Не сме говорили за заплащане още — каза Дънрос.
	— Ти си джентълмен, аз също. Ще ми плащаш най-високата заплата, заради престижа си — и защото съм най-добрият.
	— Наистина ли си най-добрият?
	— Защо иначе би ми предложил тази работа? Не би искал да губиш, нали?
	Миналият сезон бе добър и за двамата. Сега за идващия сезон и двамата знаеха, че им предстои истинско изпитание. Ноубъл Стар мина спокойно покрай тях.
	— Какви са ти предвижданията за събота? — попита Дънрос.
	— Ще се опита.
	— А Бътърскот Лес?
	— Тя също. И Пайлът Фиш. Същото ще направят и всички други — във всичките осем тура. Това ще е много интересно състезание.
	Дънрос кимна с глава. Той мерна Горнт — видя, че говори с Бар близко до кръга на победителя.
	— Ще се чувствам като препикан, ако изгубя от Пайлът Фиш.
	Алексей се засмя. След това добави уморено:
	— В такъв случай по-добре е да яздиш сам Ноубъл Стар, тай-пан. Тогава ще можеш да притиснеш Пайлът Фиш в завоя до парапета, ако наистина се окаже заплаха или да шибнеш жокея с камшик през лицето. — Алексей погледна нагоре към него. — Нали би направил така с Ноубъл Стар днес, ако беше на състезание?
	Дънрос отвърна с усмивка.
	— Понеже не беше състезание, не би могъл да бъдеш сигурен, нали?
	Към тях се приближи един от помощниците и подаде бележка на Травкин.
	— Съобщение, сър. Мистър Чой иска да погледнеш чардистанските материали, когато имаш време.
	— След малко идвам. Кажи му да сложи днес и утре повече трици в храната на Бъкейниър. — Травкин пак обърна поглед към Дънрос, който внимателно наблюдаваше Ноубъл Стар. — Не мислиш ти да я яздиш в събота, нали?
	— В момента не.
	— Не бих те съветвал.
	Дънрос се засмя.
	— Знам. Довиждане до утре. Утре ще упражнявам Импатиънс. — Той го потупа приятелски по рамото и си тръгна.
	Алексей продължи да гледа след него, след това се съсредоточи върху конете. Знаеше, че ще бъде жестоко тази събота и Ноубъл Стар трябва внимателно да бъде наблюдавана. Усмихна се на себе си, доволен, че участва в игра, в която се залага на едро.
	Отвори бележката, която му предадоха преди малко. Беше кратка и написана на руски: „Поздрави от Курган, ваше Височество, имам новини за вас от Несторова…“ Алексей ахна. Кръвта изчезна от лицето му. В името на Бога, искаше му се да изкрещи. Никой в Азия не знаеше, че домът му е в Курган, в равнините по бреговете на Тобол, че баща му бе принц на Курган и Тобол, никой не знаеше за скъпата му Несторова, неговата преди хиляди години, тогава дете-съпруга, погълната от революцията, докато той служеше в частта си… „Кълна се в Бога, никога не съм споменавал името й, никога, пред никого, дори пред себе си…“
	Отново прочете бележката. Дали не е някое от техните лукавства, на комунистите — враговете на всички руснаци? Или е приятел? О Боже, нека бъде приятел.
	След съобщението за Несторова, бележката завършваше: „Моля, ела в ресторант «Грийн дрегън», пряката веднага след «Нейтън роуд» №189, ще чакам в задната зала на ресторанта, три часа следобед.“
	Подпис липсваше.


	Ричард Куанг беше тръгнал към треньора си, когато видя шестия си братовчед, Смайлър, президент на „Чинг просперити бенк“, застанал на платформата с насочен към Пайлът Фиш бинокъл.
	— Хелоу, шести братовчеде — поздрави го той приветливо на кантонезки, — ял ли си ориз днес?
	Лукавият старец застана нащрек.
	— Няма да получиш никакви пари от мен — грубо каза той, устните му оголиха издадените напред зъби.
	— Защо не? — точно толкова грубо му отговори Ричард Куанг. — Аз имам седемнадесет шибани милиона отпуснати ти в заем…
	— Но те са при условие, деветдесет дни предупреждение и са добре инвестирани. Редовно плащаме 40 процента лихва — изръмжа старецът.
	— Ти, мизерен кучи кокал, аз ти помогнах, когато имаше нужда от пари! Сега трябва да се реваншираш!
	— Да се реванширам за какво? — Смайлър Чинг се изплю. — Натрупа състояние от мен през тези години. Аз поех риска, ти прибираше по-голямата част от печалбата. Цялото това нещастие не би могло да се случи в по-неподходящо време! Всичките ми пари са вън — инвестирани до последния грош! Аз не съм, като някои банкери. Всичките си пари инвестирам на сигурно място.
	Сигурното място бяха наркотиците, така се говореше. Разбира се, Ричард Куанг никога не бе питал, а и никой не би се заклел в това, но всеки знаеше под секрет, че банката му е главното място за изравняване на клирингови сметки на търговията с наркотици, по-голямата част от които идваха от Банкок.
	— Слушай, братовчеде, помисли за фамилията, — започна Ричард Куанг. — Това е само временен проблем. Чуждоземните дяволи ни атакуват. Когато става такова нещо цивилизованите хора трябва да си помагат.
	— Съгласен съм с теб, но ти си виновен за натиска върху твойта банка. Теб са те подгонили, не мен. Ти си обидил по някакъв начин чужденците! Преследват теб — вестници не четеш ли? Да, освен това чувам да се говори, че си вложил парите си в много лоши сделки. Братовчеде, сам си сложи главата в торбата. Вземи пари от твоя съдружник — злия син на малайската проститутка, мелеза си съдружник. Той има билиони — или от Тайтфист… — Старият мъж изведнъж изкряка: — Ще ти дам по десет за всеки един, който старецът бити дал в заем!
	— Ако аз замина в канала, „Чинг просперити бенк“ няма да се забави дълго след мен.
	— Не ме заплашвай! — ядоса се старият Чинг. — Ако отидеш в канала вината няма да е моя — защо твойта скапана съдба да се стовари и върху фамилията? Не съм направил нищо, с което да ти навредя — защо опитваш да прехвърлиш лошия си джос на мен? Ако днес _айейа_, ако днес лошият ти джос се разпростре и тези кучета вложители започнат да се тълпят при мен, няма да издържа дори и ден!
	Ричард Куанг се почувства по-добре като чу, че и Чинг-империята беше уязвима. Добре, това е много добре. Мога да използвам целия му бизнес — специално връзките му в Банкок. След това погледна големия часовник над тотализатора и изпъшка. Минаваше шест и десет. Когато банките и борсата отворят и независимо, че са направени уговорки с „Блекс“, „Виктория“, „Банбай“ и „Истърн бенк ъф Каулуун“ да поръчителстват с ценни книжа, които да покрият всичко и да го пощадят, той бе нервен и ядосан. Налагаше се да направи много тежки сделки, които му се искаше да си спести.
	— Хайде, братовчеде, 50 милиона само за десет дни — ще продължа седемнадесет милиона за две години и ще прибавя други 20 за тридесет дни.
	— 50 милиона за три дни при 10 процента лихва на ден, сегашният ти заем да бъде допълнителна гаранция и също ще искам документ за собствеността ти в „Сентръл“, като бъдеща гаранция.
	— _Дю не ло мо!_ Върви да прелюбодействаш в ухото на майка си! Тази собственост струва четири пъти по толкова.
	Смайлър Чинг вдигна рамене и отново загледа Пайлът Фиш с бинокъла си.
	— Дали ще успее Пайлът Фиш да бие Бътърскот Лес?
	Ричард Куанг погледна кисело към коня на Горнт.
	— Не, освен ако онзи житоядец, треньорът ми и жокеят не се съюзят и я спрат или ако я дрогират.
	— Мръсни крадци! Не може да им се има доверие! Моят кон никога не е стигнал до пари. Никога. Нито дори трети. Отвратително!
	— 50 милиона за една седмица — 2 процента на ден лихва?
	— 5. Плюс собствеността в „Сен“…
	— Никога!
	— Ще взема 50 процента от собствеността.
	— 6 процента — каза Ричард Куанг.
	Смайлър Чинг претегли мислено риска. И потенциалната печалба. Печалбата беше голяма, ако… Ако „Хо-Пак“ не банкрутира, но дори и да банкрутира, заемът ще бъде добре защитен от собствеността. Да, печалбата ще бъде голяма, като се има предвид, че върху неговата банка няма натиск. Вероятно ще мога да си позволя да рискувам и да заложа — няколко бъдещи пратки, — за да събера 50 милиона.
	— 15 процента и това е последно — каза той, сигурен, че би могъл да се оттегли или промени уговорката до обяд, когато ще види как е пазарът и навалицата по клоновете на „Хо-Пак“ — ще продължи да продава акции на „Хо Пак“ под стойността, за да спечели състояние накрая. Ти можеш също да добавиш и Бътърскот Лес.
	Ричард Куанг започна да го ругае безсрамно и продължиха да се пазарят, докато накрая се съгласиха на 50 милиона при поискване в два часа. В брой. Той трябваше също да заложи 39 процента от стойността на „Сентръл пропърти“, като допълнителна гаранция и четвърт от стойността на Бътърскот Лес.
	— Какво казваш за събота?
	— А? — Ричард Куанг го гледаше с отвращение.
	— Нашият кон е в петия тур? Слушай, шести братовчеде, може би ще е добре да се договорим с жокея на Пайлът Фиш. Ние ще опънем юздите на нашия кон — тя ще е фаворитката — и ще подкрепим за сигурност Пайлът Фиш и Ноубъл Стар!
	— Идеята е добра. Ще го решим в събота сутринта.
	— По-добре да елиминираме също и Голдън Лейди, а?
	— Треньорът на Джон Чен го предложи.
	— _Иий_, този глупак, да допусне да го отвлекат. Очаквам сигурна информация за това кой ще спечели. Аз също искам да зная победителя! — Смайлър се изхрачи и плю.
	— Дори боговете грешат, какво остава за нас! Тези мръсни треньори и жокеи! Отвратително ни разиграват, като марионетки. Кой им плаща заплатите, а?
	— Собствениците на „Тарф клъб“, но най-вече професионалните комарджии, които остават неизвестни. Чух, че си бил във „Виктория енд Албърт“ миналата вечер на европейска кухня.
	Ричард Куанг светна от удоволствие. Вечерята му с Винъс Пун стана голяма сензация. Беше облечена в черна, плътно прилепнала по тялото нова рокля на „Кристиан Диор“, дълга до коленете и отдолу с прозрачно бельо. Когато я видя да излиза от неговия Ролс и да се изкачва по стъпалата на хотела сърцето му подскочи и почувства приятен гъдел.
	Винъс беше усмихната, доволна от ефекта на влизането си, носеше блестяща масивна златна гривна и по нейно настояване се качиха пеша по стъпалата, вместо да ползват асансьор. Гърдите го заболяха да потиска радостта и ужаса от преживяването. Минаха покрай официално облечените гости на ресторанта, европейци и китайци, повечето във вечерни тоалети — съпрузи и съпруги, туристи и местни, мъже на бизнес-вечери, любовници и бъдещи любовници от всякакви националности и възрасти. Беше облякъл тъмен костюм от скъпа лека кашмирска вълна. Когато се отправиха към специално избраната маса, която му струваше 100 долара, той мимоходом поздравяваше много приятели и вътрешно изпъшка, като видя четирима със съпругите им, издокарани и отрупани с бижута, които го гледаха с изцъклени очи.
	Ричард Куанг потръпна. „Това съпругите са истински дракони и всички са едни и същи“ — помисли той. — _Ох, ох, ох!_ Още не се бе прибирал вкъщи при Май-линг, на която поне три добри приятелки вече са докладвали. Ще я остави да крещи, да плаче и да си скубе косите известно време, за да й минат дяволите и после ще й каже, че това е работа на враговете им, да пълнят главата й с жлъч — как може да слуша такива зли жени? — и тогава хрисимо ще й съобщи за дългото кожено палто, което й е поръчал преди три седмици и което днес щеше да вземе, точно навреме за състезанието в събота. Тогава ще настъпи мир вкъщи — до следващия път.
	Той се изкикоти при мисълта за своята проницателност — палтото. Това, че беше го поръчал за Винъс Пун изобщо не го смущаваше, тази сутрин, само преди час, го обеща в топлата й прегръдка за тази вечер, за да го облече на конните състезания в събота. И без това е твърде скъп подарък за тази уличница. Това струва 40 000 ХК. Ще вземе за нея друго, може да намери и втора ръка…
	Той видя, че Смайлър Чинг го гледа дяволито.
	— Какво?
	— Винъс Пун?
	— Мисля да вляза във филмовия бизнес и да я направя звезда — каза внушително той, горд с измислената за прикритие история, като част от извинението, което беше приготвил за жена си.
	Смайлър Чинг беше впечатлен.
	— _Иий_, но това е доста рисковано предприятие?
	— Да, но има начин да… да се предпазиш от риска. — Той намигна многозначително.
	— _Айейа_, искаш да кажеш нуди филм? О! Обади ми се, като започнат да снимат, може да се включа с някой и друг процент. Винъс Пун — гола! _Айейа_, цяла Азия би платила, за да види това! Как е тя в леглото?
	— Страхотна е! Сега, когато съм я обучил. Беше девствена, когато за първи път аз…
	— Какъв джос! Колко пъти превзема „укреплението“ миналата вечер?
	— Миналата вечер? Три пъти — всеки път все по-яко от предишния! — Ричард Куанг се наведе поверително към него. — Цветното й сърчице е най-хубавото, което съм виждал. Да. Прекрасна копринена коса и вътрешните й устни розови и деликатни. _Иий_, нефритовата врата… нейната нефритовата врата е наистина с формата на сърце и нейният „един квадратен инч“ е идеално овален, розов, ароматен и перлата на входа също розова. — Ричард Куанг почувства, че започва да се поти, спомняйки си как тя легна на леглото и му подаде голяма лупа.
	— Ето — гордо му каза тя. — Разгледай богинята, която твоят гологлав монах ще боготвори.
	И той го направи. Много педантично…
	— Най-добрата партньорка в леглото, която съм имал. — Ричард Куанг продължи пространно да обяснява, разкрасявайки и преувеличавайки преживяванията си с Винъс Пун. — Мислех да й купя голям диамантен пръстен. Горката сладкодумка плака сутринта, когато я оставих в апартамента, който й подарих. Кълнеше се, че ще се самоубие, защото е влюбена в мен.
	— _Иий_, щастливец си ти!
	Смайлър Чинг почувства, че го наблюдават и се обърна. В следващия сектор, на петдесет ярда от тях, стоеше чуждоземният дявол, полицаят Голямата лайняна планина омразният шеф на ЦИД в Каулуун.
	Студените рибешки очи бяха вперени в него, бинокълът висеше на гърдите му. _Айейа_, измърмори на себе си Чинг — мозъкът му щракаше мислейки за възможни проверки и клопки и за баланса на основния източник на приходите му.
	— Ей? Какво има? Какво ти стана Смайлър Чинг?
	— Нищо. Искам да се изпикая, това е всичко. Изпрати документите в два часа при мен, ако искаш да вземеш от мен пари. — Обърна се и тръгна към тоалетната, чудейки се дали полицията знае за неминуемото пристигане на чуждоземния дявол от Голдън Маунтън, Хай Тайгър на бялата прах, със странното име Винченцо Банастазио.
	Той се изхрачи шумно и плю.


	Робърт Армстронг забеляза, че Смайлър Чинг говори с банкера Ричард Куанг и подозираше, че тези двамата замислят нещо не съвсем законно. Полицията знаеше за Чинг и неговата „Просперити бенк“, слуховете за търговията с наркотици бяха стигнали и до тях, но още нямаха доказателства, че той или банката му са замесени.
	Все едно, все някъде ще се издъни — разсъждаваше спокойно Робърт Армстронг и обърна бинокъла си обратно към Пайлът Фиш, към Бътърскот Лес и към Голдън Лейди, кобилата на Джон Чен. Кой от всички тези е във форма?
	Той се протегна уморено. Беше дълга нощ и още не бе лягал. Точно когато си тръгваше от полицейското управление на Каулуун миналата вечер, стана суматоха по повод анонимно съобщение, че Джон Чен е бил видян в Новите територии, в малкото рибарско селце, което разделя източния край на границата.
	Той бързо замина с група за там и претърси селото, коптор по коптор. Трябваше да бъде много внимателен, защото целият пограничен район беше чувствителен, по-специално местата, където бяха трите гранични пункта за проверка. Селяните бяха корави хора, груби, безкомпромисни, заядливи чешити, които искаха да бъдат оставени без контрол. Специално от чуждоземните дяволи. Претърсването се оказа фалшива аларма, независимо, че откриха два нелегални спиртни дестилатора, малко предприятие за хероин, което преработваше суровия опиум в морфин и след това в хероин и затвориха шест нелегални комарджийски вертепа.
	Когато се върна в полицейското управление, последва ново обаждане, отнасящо се за Джон Чен, този път от Хонконг Сайд във Ванчай, близо до „Глесинг пойнт“ при доковете. Джон Чен бил видян вързан в къща за стаи под наем, с мръсна превръзка през дясното ухо. Този път човекът, който се обадил дал името и номера на шофьорската си книжка, така че да може да предяви претенция за обявената награда от 50 000 ХК долара, обещана от „Струан“ и „Хаус ъф Чен“. Отново Армстронг обкръжи територията и извърши щателна проверка. Беше станало пет часа сутринта, когато обяви операцията за приключена и освободи момчетата.
	— Брайън, ако питаш мен, аз съм за леглото — каза той. — Още една изгубена нощ.
	Брайън Куок също се прозя.
	— Да. Но докато сме от тази страна, какво ще кажеш да хапнем в ресторант „Пара“ и тогава, тогава да отидем да видим сутрешната тренировка?
	Умората на Армстронг почти се изпари.
	— Идеята ти е отлична!
	Ресторант „Пара“ беше на „Ванчай роуд“ близко до „Хепи вели рейскорс“ и работеше непрекъснато. Храната превъзходна, евтина и популярно място, където се събираха престъпници и техните момичета. Когато двамата полицаи влязоха в голямото, шумно и оживено заведение внезапно се възцари тишина. Собственикът, Уан Фут Ко ги приближи накуцвайки и с широка усмивка ги поведе към най-хубавата маса на заведението.
	Армстронг поздрави и прибави няколко мръсотии на уличен език, гледайки към близката група млади главорези, които моментално се обърнаха на другата страна.
	Уан Фут Ко се засмя и се показаха проядените му зъби.
	— О, сър, ти оказваш чест на бедното ми заведение.
	— Защо не? _Dim sum_ — малко кученце или малки парченца — това бяха тестени хапки, пълнени със смлени скариди или зеленчуци или различни видове месо.
	— Отивате ли на трека?
	Брайън Куок кимна с глава, пийвайки жасминовия чай и обходи с очи масите, което изнерви доста клиенти.
	— Кой ще спечели петия рейс? — попита той. Собственикът се поколеба, знаейки, че е по-добре да каже истината. И внимателно отговори на кантонезки:
	— Казват, че няма да е Голдън Лейди, Ноубъл Стар, Пайлът Фиш нито Бътърскот Лес, имала… говори се, че е нервна. — Видя как студените кафяви очи се вгледаха в него и се постара да не потръпне. — Кълна се в Бога, така казват.
	— Добре. Ще дойда в събота сутринта. Или ще изпратя сержанта. Тогава можеш да му пошушнеш на ухото, ако се готви някакво мошеничество. И ако се окаже, че някой от тези, които ми спомена е дрогиран или му се крои някакъв номер и аз не зная за това в събота сутринта… вероятно супата ти ще остане да се вкисва още петдесет години.
	Уан Фут Ко нервно се усмихна.
	— Да, сър. Нека сега да се погрижа за храна…
	— Преди да тръгнеш, кажи какво се чува за Джон Чен?
	— Нищо. Или почти нищо. Информацията за него е никаква. Независимо, че чувам наградата била изключително голяма.
	— Какво? Колко е наградата?
	— 100 000 долара допълнително, ако до три дни се разкрие.
	Двамата полицаи подсвирнаха.
	— Предложени от кого? — попита Армстронг.
	Уан Фут Ко вдигна рамене, очите му издържаха погледа на Брайън Куок.
	— Никой не знае, сър. Казват, че е някой от Драконите — или от всички Дракони. 100 000 и повишение, ако бъде направено до три дни — ако бъде върнат жив. Моля, нека сега да се погрижа за храната ви.
	— Защо разчиташ на Уан Фут Ко? — попита Армстронг.
	— Омръзнало ми е неговото прекомерно лицемерие — и всичките скапани главорези.
	Армстронг извика за бира.
	— Като се доверих на сержант Танг-по не мислех, че ще се стигне до такава акция и толкова бързо. 100 000 са много пари! Това не може да е обикновено отвличане. Господи Боже това е голяма награда! Трябва да има нещо специално тук.
	— Да. Ако е истина.
	Но не достигнаха до никакви заключения и когато пристигнаха на трека, отиде да провери до управлението. Армстронг беше насочил бинокъла си към кобилата. Лес напускаше трека и я връщаха към конюшните. Изглеждаше в страхотна форма. Всичките изглеждат така. По дяволите, кой от тях?
	— Робърт?
	— О хелоу, Питър.
	Питър Марлоу му се усмихна.
	— Рано си станал или късно отиваш да лягаш?
	— Късно ще лягам.
	— Забеляза ли как Ноубъл Стар атакува, без жокеят й да има нещо общо с това?
	— Много си наблюдателен.
	Питър Марлоу кимна с глава. Той посочи групата наобиколила един от конете.
	— Доналд Макбрайд ми каза.
	— А!
	Макбрайд беше един от извънредно популярните управители на „Търф клъб“, дошъл от Шанхай през 1949 година.
	— Каза ли ти кой ще спечели? Ако някой знае, това е той.
	— Не, но ме покани в неговата ложа. Ще участваш ли?
	— Ако нямаш нищо против! Ще се видим в ложата на членовете на клуба — не се смесвам с главните.
	И двамата наблюдаваха известно време конете, без да говорят.
	— Голдън Лейди изглежда великолепно.
	— Всичките изглеждат така.
	— Няма ли нищо за Джон Чен?
	— Нищо. — Армстронг мерна Дънрос с бинокъла си, видя го да говори с един от управителите, недалеч от него беше един от хората на СИ, който Крос бе прикрепил към него. В петък ще имаме докладите — помисли полицаят. — Колкото по-рано видим папките на А. М. Г., толкова по-добре. Почувства се зле и не знаеше от какво му стана така, дали е от тревогата за папките на А. М. Г., „Севрин“ или просто умората. Посегна към цигарите и спря. — Трябва да откажеш пушенето, Питър. Много е опасно за теб.
	— Да. Да, трябва да ги откажа. Ти как си?
	— Нищо особено. А, Питър, Старецът се съгласи да направиш твойто пътуване около граничния път. Вдругиден, петък 6.00 сутринта в управлението на Каулуун. Това устройва ли те?
	Сърцето на Питър Марлоу подскочи. Най-накрая ще може да погледне отблизко към Китай, към непознатото. По цялата граница на Новите територии имаше само едно достъпно място, от което туристите да гледат към вътрешността на Китай, но възвишението беше толкова далече, че не можеше да се види кой знае колко. Дори с бинокъл.
	— Колко възхитително! — По съвет на Армстронг — той писа на пълномощника и помоли за разрешение. Пътят покрай границата лъкатушеше от единия бряг до другия. Беше забранен както за превозни средства, така и за пешеходци — освен за местни жители в някои отсечки. Простираше се в широка ивица ничия земя, разположена между Китай и колонията. Хонконг нямаше намерение да влошава отношенията си с Китай.
	— При едно условие, Питър. Няма да пишеш или да го споменаваш пред никого в продължение на година, година и нещо.
	— Имаш думата, ми.
	Армстронг потисна друга прозявка.
	— Ще бъдеш единственият янки, който някога е минал по този път, вероятно и такъв ще останеш.
	— Страхотно! Благодаря.
	— Защо взе това гражданство?
	След известна пауза Питър Марлоу каза:
	— Аз съм писател. Всичките ми приходи идват оттам, почти всичките. Сега хората почнаха да ме четат. Може би търся правото да критикувам.
	— Бил ли си някога в някоя от страните зад желязната завеса?
	— О да. Бях в Москва през юли на филмов фестивал. Един от филмите, който написах беше „Американска виза“. Защо?
	— Нищо — Армстронг си спомни за Бартлет и Кейси и за тяхното откровение. Той се усмихна. — Просто питам.
	— За такава услуга човек трябва да се отблагодари по същия начин. Чух нещо за оръжието на Бартлет.
	— О? — Вниманието на Армстронг се изостри.
	Питър Марлоу беше голямо изключение за Хонконг — общуваше с различни обществени слоеве и биваше приеман като приятел.
	— Вероятно само слухове, но някои приятели поддържат теорията…
	— Китайски приятели?
	— Да. Мислят, че оръжието е мострена пратка, за някой китайски гражданин — пират, с минало най-малкото на контрабандист, предназначено за партизанска част, оперираща в Южен Виетнам, наречена Виетконг.
	Армстронг изсумтя.
	— Това са само догадки, Питър. Хонконг не е транзитно място за оръжие.
	— Да. Но тази пратка беше специална, първа и поискана набързо, трябвало е бързо да бъде доставена. Чул ли си за „Делта Форс“?
	— Не — каза Армстронг, смаян, че Питър Марлоу вече е чул това, за което Роузмънт и ЦРУ им бяха казали, че е много секретна операция.
	— Разбрах, че това е специално обучена американска ударна военна група, Робърт, специална част, която действа във Виетнам на малки групички под контрола на Американска техническа служба, под чието име се прикрива дейността на ЦРУ. Изглежда действат много ефикасно, за да има Виетконг спешна нужда от съвременно оръжие и то в големи количества и да са готови щедро да плащат за него. Ето защо е спешната пратка със самолета на Бартлет.
	— Той замесен ли е?
	— Моите приятели се съмняват. Във всеки случай, Робърт, оръжието е американско производство, нали? Щом тази пратка бъде приета, доставката в големи количества ще бъде лесна.
	— О и как ще стане това?
	— Щатите ще доставят оръжието.
	— Какво?
	— Разбира се. — Лицето на Питър Марлоу беше спокойно. — Много е просто. Да кажем, тези партизани от Виетконг бъдат предупредени за датите на доставка, мястото на доставка, количеството и типа на оръжието — от обикновено до ракети — когато ще пристигне във Виетнам.
	— Господи!
	— Да. Знаеш как става в Азия. Тук и там се дават подкупи и уреждането на редовно отвличане е просто.
	— Ще бъде, като че имат собствени запаси! — каза Армстронг ужасен. — Как ще се плаща оръжието? От тукашна банка?
	Питър Марлоу го погледна.
	— С голямо количество опиум. Доставено тук. Една от нашите банки тук ще осигурява финансирането.
	Полицаят въздъхна. Всичко си идваше на място.
	— Безпогрешно — каза той.
	— Да. Някой проклет предател в Щатите съобщава разписанието. Това снабдява враговете ни с всичките амуниции и оръжие, нужни им, за да убиват нашите войници. Плащат ни оръжието с отрова, която нищо не им струва — предполагам, че това е единствената продаваема стока в огромни количества, с която могат лесно да се снабдят. Опиумът се доставя тук от китайски контрабандисти и се преработва в хероин, защото тук се прави експертизата. Предателите от Щатите правят сделката с мафията, която — продава хероина с невероятна печалба на деца и така унищожава най-ценния актив, който имаме — младежта.
	— Както казах, безпогрешно. Какво правят някои негодници за пари! — Армстронг въздъхна отново и разкърши рамене. Той помисли за момент. Теорията се връзваше много добре с всичко. — Името Банастазио означава ли нещо за теб?
	— Звучи италианско — простодушно отговори Питър Марлоу.
	Информаторите му бяха двама португалци. Журналисти, които ненавиждаха полицията. Когато ги попита дали може да предаде тяхната теория, да Вега каза:
	— О, разбира се, но полицията никога няма да повярва. Не ни цитирай и не споменавай имената на Фор Фингър Уу, Смайлър, „Чинг просперити“, Банастазио или на който и да било.
	След известна пауза, Армстронг попита:
	— Какво друго си чул?
	— Много неща, но това стига засега — днес е мой ред да събудя децата за училище, да приготвя закуската и да ги затътря на училище. — Питър Марлоу запали цигара и Армстронг отново болезнено почувства дима със собствените си дробове. — Само едно нещо, Робърт. Бях помолен от приятелски настроен член на пресата, да ви кажа, че е чул за предстояща голяма среща в Макао, отнася се до бизнеса с наркотици.
	Сините му очи се присвиха.
	— Кога?
	— Не зная.
	— За какво ще бъде срещата?
	— „Доставчици, вносители, износители, разпределители“ — така формулира нещата той.
	— Къде в Макао?
	— Не каза.
	— Имена?
	— Нито едно. Той добави, че в срещата ще участва високопоставена личност, член на парламентарната делегация на САЩ.
	— Бартлет?
	— Господи, Робърт, не зная и той не ми е казал такова нещо. Линк Бартлет изглежда приятен млад човек и невинен, като ангел. Мисля, че всичко около него е клюки от ревност, искат да му създадат неприятности.
	Армстронг се усмихна.
	— Аз съм си подозрително ченге. Подлеци има и по най-високите места, така както и в низините. Питър, стари приятелю, предай на твоя журналист, че ако иска да предаде информация да ми телефонира директно.
	— Той се страхува от теб. Аз също се страхувам!
	— Когато съм с униформата, да. — Армстронг се усмихна, показвайки му, че го харесва и че е доволен от информацията и че Питър Марлоу е сигурен посредник, който умее да си държи устата затворена. — Питър, разпитай го къде в Макао и кога и кой и — внезапно му хрумна — Питър, ако ти трябва да избираш място в колонията, за да внасяш и изнасяш контрабанда стоки, кое място би избрал?
	— Абърдийн или Мирс Бей. Всеки глупак го знае — това са местата, които най-напред са използвани, откакто Хонконг съществува.
	Армстронг въздъхна.
	— Съгласен съм.
	„Абърдийн, помисли той. Колко са контрабандистите там? По един на всеки двеста души. На първо място Фор Фингър Уу. Уу с неговия голям Ролс и щастливия номер 8 на табелката, проклетият главорез Ту Хетчит Ток, неговият племенник с американския паспорт, този с дипломата от Йейл, така ли беше? На първо място Фор Фингър. След това Гудуедър Пуун, Смайлър Па, Та Сан-фок, Фишърмън Пок… Господи, списъкът няма край, само от тези, за които знаем. В Мирс Бей, на североизток до Новите територии? Па Брадърс, Биг Маут Фенг и хиляди други…“
	— Добре — каза той много доволен от информацията. Нещо го човъркаше за Фор Фингър Уу, независимо, че не бяха достигнали до него слухове за участието му в търговията с хероин. — На едно добро дело си заслужава да се отговори по същия начин. Кажи на приятеля си журналист, че днес пристигат гостуващите парламентаристи, участниците в търговска делегация, които се завръщат от посещение в Пекин… Какво има?
	— Нищо. — Марлоу се опитваше да запази хладнокръвие. — Какво казваше?
	Армстронг го погледна проницателно и след това продължи:
	— Делегацията пристига със следобедния влак от Кантон. На границата ще сменят влака в 4.32 часа току-що разбрахме за промяната в плановете им, така че твоят приятел може да вземе едно изключително интервю. Изглежда са имали големи успехи при това посещение.
	— Благодаря от негово име. Веднага ще предам. Добре, аз трябва да тръгвам…
	Брайън Куок се приближи към тях.
	— Хелоу, Питър. — Дишаше учестено. — Робърт, съжалявам, но Крос ни иска веднага при него.
	— Проклета работа! — изруга Армстронг уморено. — Казах ти, че е по-добре да почакаш, преди да провериш. Това леке никога не спи. — Той разтърка лицето си, за да прогони умората, очите му бяха зачервени от безсънието. — Брайън, ти вземи колата, аз ще те изчакам пред входа.
	— Добре — Брайън Куок бързо се отдалечи. Обезпокоен, Армстронг гледаше след него.
	Питър Марлоу се пошегува:
	— Градският съвет ли се е запалил?
	— В нашата работа, момче, винаги някъде има Градски съвет в пламъци. — Питър, преди да тръгна искам да разбера, какво толкова те засяга търговската делегация.
	— Познавах един от тях по време на войната. Лейтенант Робин Грей. Последните две години в Чанги, той беше началник на военната полиция. — Гласът му беше безизразен, по-безизразен и по-студен отколкото Армстронг би могъл да си представи. — Той ме мразеше и аз го мразех. Надявах се да не го видя, това е всичко.


	Точно срещу кръга за победителя беше застанал Горнт с насочен към Армстронг бинокъл. След това замислено се върна на Питър Марлоу, който се бе отправил към групата на треньорите и жокеите.
	— Любопитен негодник! — каза Горнт.
	— А? Кой? О, Марлоу? — Сър Дънстън Бар се засмя. — Той не е любопитен, само иска да знае всичко за Хонконг. Твоето мрачно минало го интригува, стари приятелю, твоето и това на тай-пана.
	— Вие нямате тайни, Дънстън, така ли? — тихо попита Горнт. — Искаш да кажеш, че ти и фамилията ти сте чисти и бели, като водна лилия?
	— Да не дава Господ! — любезно отвърна Бар. — Добри ми Боже, не! Нали знаеш, само да опознаеш един англичанин и откриваш пирата в него. Ние всички сме заподозрени! Такъв е животът, не е ли така?
	Горнт не каза нищо. Презираше Бар, но имаше нужда от него.
	— Дънстън, ще правя сбирка на яхтата в събота. Можеш ли да дойдеш — ще ти хареса.
	— О? И кой ще бъде почетният гост?
	— Смятам да бъде мъжка сбирка — без съпруги, а?
	— А! Можеш да ме броиш — каза весело Бар. — Мога ли да доведа приятелка?
	— Доведи и две, ако искаш, стари хитрецо, колкото повече, толкова по-весело. Ще бъде малка група, подбрана и сигурна. Плъм, той е симпатяга и приятелката му, тя също е забавна. — Горнт видя, че Марлоу промени посоката си, когато го повикаха от групата на управителите начело с Доналд Макбрайд. Тогава, изведнъж му хрумна идея и той добави: — Мисля да поканя Марлоу.
	— Нали мислиш, че е любопитен?
	— Може да го интересуват истински истории за „Струан“, нашите основатели — пирати и настоящите също. — Горнт се усмихна и Бар се замисли за предстоящата дяволия.
	Червендалестият англичанин попи потта по лицето си.
	— Господи, дано да завали. Знаеш ли, че Марлоу е летял с изтребител — свалил е три германски самолета над Англия, преди да бъде изпратен в Сингапур и кървавата баня там. Никога няма да простя на проклетите японци, за това, което са направили на нашите момчета там, тук и в Китай.
	— Аз също — мрачно се съгласи Горнт. — Знаеш ли, че баща ми беше в Нанкинг през 1937 година, при разправата с Нанкинг?
	— Не, Боже, как се е отървал?
	— Някакви наши хора са го укрили за няколко дни — ние имаме връзки там от поколения. След това се представил на японците, като приятелски разположен кореспондент на _„Таймс“_ и си уредил обратния път за Шанхай. Още сънува кошмари за онова време.
	— Като говорим за кошмари, нямаше ли намерение и ти да устроиш нещо подобно на Йан, като се появи на неговото парти?
	— Мислиш, че той си го върна, като се погрижи за колата ми?
	— А? — Бар се сепна. — Мили Боже! Да не смяташ, че това с колата ти е негова работа?
	— Главният цилиндър беше гръмнат от нещо. Механикът каза, че може да е причинено от удар с камък.
	Бар се взря в него и поклати глава.
	— Йан не е глупак. Той е буен, да, но не е глупак. Това би било предумишлено убийство.
	— Нямаше да му е за първи път.
	— Ако бях на твое място не бих говорил така на публично място.
	— Ти не си публично място, нали?
	— Не. Разби…
	— Добре. — Горнт обърна тъмните си очи към него. — Скоро ще се наложи приятелите да се поддържат един друг.
	— О? — Бар моментално застана нащрек.
	— Да. Пазарът е изнервен. Историята с банката „Хо-Пак“ може да опропасти много от плановете ни.
	— Моята „Хонконг енд Лан Тао фармс“ е солидна, като планински връх е.
	— Ти предполагаш, че твоите швейцарски банкери ще продължат да ти отпускат кредит.
	Руменото лице на Бар побледня.
	— Моля?
	— Без заем от тях не можеш да превземеш „Хонконг докс енд уъфс“, „Ройъл иншуранс ъф Хонконг енд Малайзия“, да се разпростреш в Сингапур или да завършиш доста други хитри сделки, които са ти на дневен ред — ти и новооткритият ти приятел Мейсън Лофт, фучащото хлапе от „Трийднидъл стрийт“. Така ли е?
	Бар го гледаше, студена пот се стичаше по гърба му, шокиран, че Горнт е посветен в тайните му.
	— Къде си чул всичко това?
	— Имам приятели на високо място, момче. Не се бой, ахилесовата ти пета е на сигурно място с мен.
	— Не сме в… не сме в опасност.
	— Разбира се, че не сте. — Горнт обърна бинокъла към коня си. — Между другото, Дънстън, може да ми потрябва да ме подкрепиш при следващото съвещание на банката.
	— За какво?
	— Още не зная. — Горнт го погледна отгоре. — Само искам да съм сигурен, че ако се наложи мога да разчитам на теб.
	— Да. Да, разбира се. — Бар се чудеше, какво има предвид Горнт и къде ли е изтекла информация? — Винаги ще се радвам, ако мога да ти услужа, стари друже.
	— Благодаря. Изгубил ли си доверието към банката „Хо-Пак“?
	— Разбира се. Вчера изтеглих всичките си пари оттам, защо?
	— Чух, че сделката между Дънрос и „Пар-Кон“ няма да стане. Аз мисля да променя отношението си и към него.
	— Сделката няма да стане? Защо?
	Горнт се усмихна саркастично.
	— Защото, Дънстън…
	— Хелоу, Куилън, Дънстън, съжалявам, че ви прекъсвам — каза Доналд Макбрайд. — Мога ли да ви представя мистър Чарлс Билтмън, вицепрезидент на „Америкън суперфудс“. Той ще оглавява след сливането новата фирма „Дженеръл сторис — суперфудс“ и ще се установи в колонията. Мистър Горнт и сър Дънстън Бар.
	Високият с пепелява коса американец носеше сив костюм, сива вратовръзка и очила без рамка. Той протегна приветливо ръка.
	— Радвам се, че се запознахме. Хубав малък трек имате тук.
	Горнт му стисна ръката без ентусиазъм. Недалеч от Билтмън беше Ричард Пагмайър, настоящият президент на „Хонконг дженеръл сторис“, един от управителите на конния „Търф клъб“, малък на ръст арогантен мъж в края на четиридесетте, който разнасяше ниския си ръст, като постоянно предизвикателство.
	— Хелоу, вие двамата! Хайде, казвайте кой ще спечели петия рейс?
	Горнт се извисяваше доста над него.
	— Ще ти кажа, като завърши.
	— Хайде, Куилън, много добре знаеш, че ще е нагласено много преди да се появят конете.
	— Ако можеш да го докажеш, сигурен съм, че всички ще искат да знаят. Поне аз, ти не би ли искал Доналд?
	— Сигурен съм, че Ричард се шегува — отговори Доналд Макбрайд.
	Той беше около шестдесетте, с доста приятни евро-азиатски черти и топла предразполагаща усмивка.
	— Винаги има приказки, че състезанията тук са нагласени, разбира се, правим каквото можем и ако някой бъде хванат — ще му хвръкне главата! Най-малко ще изчезне от трека — обясни на Билтмън.
	— По дяволите, състезания се уреждат предварително и в Щатите, но предполагам, че тук, където всичко е аматьорско и открито сигурно става по-лесно — живо каза Билтмън. — Твоят жребец, Куилън, е австралийски, отчасти чистокръвен, нали?
	— Да — рязко отговори Горнт, не му допадаше тази фамилиарност.
	— Дон ми обясни някои от правилата ви при състезанията. Много бих искал да участвам във вашето клубно братство — надявам се да стана един от членовете на клуба с право на глас.
	„Търф клъб“ беше много специален и строго контролиран. В него имаше двеста души с право на глас и четири хиляди членове. Само имащите глас можеха да влизат в ложата за членове на клуба и да предлагат двама души всяка година — управителите решаваха с тайно гласуване дали одобряват или не предложението. Само тези двеста души можеха да бъдат избирани в управителния съвет на клуба.
	— Да — повтори Билтмън, — това би било чудесно.
	— Сигурен съм, че може да се уреди — каза Макбрайд с усмивка. — Клубът винаги се радва на нови сили — и на нови коне.
	— Планирате ли да останете в Хонконг мистър Билтмън? — заинтересува се Горнт.
	— Наричай ме Чък. Тук съм временно — отговори американецът. — Предполагам, че ще бъда новия тай-пан на азиатския „Суперфудс“. Звучи великолепно, нали?
	— Чудесно! — каза Бар сразяващо.
	Билтмън продължи щастливо, още не свикнал с английския сарказъм.
	— Аз съм пропадналото момче на нашия съвет в Ню Йорк. Както каза човекът от Мисури, самохвалството свършва до тук. — Той се усмихна, но никой не се усмихна с него. — Ще остана най-малко две години и се радвам за всяка минута, която ще прекарам тук. Готвим се да се установим веднага. Булката ми пристига утре и…
	— Току-що ли си се оженил, мистър Билтмън?
	— О не, това е само американски начин на изразяване. Женени сме от двадесет години. Веднага щом новата ни квартира бъде подредена, така както тя иска, ще се радваме да дойдете на вечеря. Можем да направим барбекю? Имаме организирана доставка за стейкове, първо качество, ще бъдат докарвани веднъж месечно. И „идахо“ картофи — добави той гордо.
	— Радвам се за картофите — каза Горнт.
	Другите зачакаха, знаейки, че той ненавижда американската кухня — специално стейковете на скара, хамбургерите и селяндурските печени картофи, както ги наричаше.
	— Кога ще приключи сливането?
	— В края на месеца. Нашето предложение е прието. Всичко е съгласувано. Наистина се надявам американското умение да се вмести в този великолепен малък остров.
	— Предполагам ще си построите резиденция?
	— Не, сър — продължи Билтмън и всички трепнаха. — Дики е наел най-горния етаж от сградата на компанията, намира се на „Блоър стрийт“, така че сме в центъра.
	— Това е удобно — каза Горнт.
	Останалите прехапаха устни, за да не се засмеят. Най-старата и най-известна сграда на Колонията в източен стил винаги е била на „Блоър стрийт“, номер едно. „Блоър стрийт“ номер едно, е започната от Нели Блоър, една от „младите момичета“ на мисис Фотерингъл през 1860 година с пари, ако се съди по мълвата, дадени от Кълъм Струан и продължаваше да работи според първоначално установените правила — само европейки и австралийки и — единствено англичани.
	— Много удобно — каза отново Горнт. — Чудя се дали ще се преквалифицирате.
	— Сър?
	— Нищо. Сигурен съм „Блоър стрийт“ е подходяща.
	— Красив изглед, но водопроводът не е в ред — каза Билтмън. — Жена ми скоро ще го оправи.
	— Тя водопроводчик ли е? — попита Горнт. Американецът се изсмя.
	— По дяволите, не, но много добре се оправя с всички проблеми по къщата.
	— Моля да ме извините, трябва да се видя с треньора си. — Горнт кимна към другите и тръгна с думите: — Доналд, може ли за момент? Искам да се разберем за събота.
	— Разбира се, само за момент, мистър Билтмън.
	— Разбира се. Казвай ми Чък. Приятен ден.
	Макбрайд се изравни с Горнт. Когато се отдалечиха той каза:
	— Ти, предполагам, не гледаш сериозно на предложението, да бъде приет за член на клуба с право на глас?
	— Виж, защо не. — Макбрайд гледаше сконфузено. — Сега за първи път голяма американска компания иска да инвестира в Хонконг. Той ще ни бъде много необходим.
	— Това не е причина да му се дава възможност да влезе тук, нали? Направи го член без право на глас. Тогава ще може да идва на платформата за членове. И ако искаш да го каниш в твоята ложа, това ще си е твоя работа. Но гласуващ член? Боже Господи, той предполагам ще си закачи знамето на „Суперфудс“, като реклама по време на състезанието!
	— Той е нов и губи почва под краката си, Куилън. Сигурен съм, че ще се научи. Той е свестен, независимо, че прави гафове. Добре е поставен и…
	— Откога парите са „Сезам отвори се“ за „Търф клъб“? Господи милостиви, Доналд, ако е така, всяко парвеню, което направи удар на борсата или с хазарт ще може да ни помете. Няма да остане място да се обърнем.
	— Не мога да се съглася. Вероятно трябва да увеличим броя на гласуващите членове.
	— Не. Абсолютно не. Разбира се вие, управителите може да направите, каквото решите, но предлагам да го обмислите.
	Горнт беше от гласуващите членове, но още не член на управителния съвет. Двестате души с право на глас избираха ежегодно, чрез тайно гласуване, дванадесет управители на клуба. Всяка година името на Горнт беше включвано в открития списък с кандидатите за управители и всяка година не успяваше да набере необходимия брой. Повечето управители автоматически подновяваха участието си.
	— Добре тогава — каза Макбрайд, когато се поставя името му за гласуване ще спомена твоето становище.
	Горнт хитро се подсмихна:
	— Това ще е равносилно на осигурено избиране.
	Макбрайд се засмя.
	— Не си прав, Куилън, не за този път. Паг ме помоли да го представя наоколо. Трябва да ти призная, че всеки път обърква конците. Представих го на Пол Хавъргил и Билтмън — моментално започна да сравнява банковата процедура тук и в Щатите и не благоприятно за тях разбира се. И с тай-пан… — Макбрайд сбърчи посивелите си вежди — той каза, че наистина се радва да се запознае с него, защото е искал да научи за Хег Струан и Дърк Струан и всичките други пирати и контрабандисти на опиум от неговото минало! — Той въздъхна. — Йан и Пол със сигурност ще гласуват с черно топче за него, така че няма защо да се притесняваш. Наистина не разбирам, защо Паг продава на тях.
	— Защото той не е като баща си. Откакто старият сър Томас умря, в „Дженеръл сторис“ спят. Въпреки това, лично Паг прави 6 милиона и си осигурява петгодишен ненарушим договор — така ще се ползва само от благоприятната част, а ще си спести главоболията. Иска да се оттегли на почивка в Англия, Ъскот и всичко останало.
	— Това е много добра сделка за Паг! — Макбрайд стана загрижен. — Куилън, петият рейс — интересът към него е неимоверен. Страхувам се, че ще има намеса. Имаме намерение да засилим надзора върху всички коне. Говори се за…
	— За допинг?
	— Да.
	— Винаги има такива слухове и винаги някой ще се опитва. Мисля, че управителният съвет се справя много добре.
	— Членовете на управителния съвет се съгласиха миналата вечер да учредят ново изискване: в бъдеще ще имаме задължителен химически анализ, преди и след всяко състезание, както го правят навсякъде по големите трекове в Англия и Америка.
	— Ще успеете ли да го организирате до събота?
	— Доктор Менг, патологът на полицията, се съгласи да отговаря за това — докато намерим експерт.
	— Идеята е хубава — каза Горнт. Макбрайд въздъхна.
	— Да, но Всемогъщият Дракон никак не подхожда на Местния Змей. — Той се обърна и излезе.
	Горнт се поколеба, после отиде при треньора си, който бе застанал до Пайлът Фиш и говореше с жокея, също австралиец на име Блу Уайт. Блу Уайт привидно се занимаваше с едно от корабните подразделения на Горнт — титла за прикриване на аматьорския му статус.
	— Добър ден, мистър Горнт — поздравиха те.
	— Добро утро. — Горнт ги погледна за момент и след това каза тихо: — Блу, ако спечелиш, ще получиш 5 000 долара награда. Ако завършиш след Ноубъл Стар те уволнявам.
	Буйният нисък младеж подсвирна.
	— Да, шефе!
	— Сега върви да се преобличаш.
	— Ще спечеля — каза Блу Уайт, преди да тръгне. Треньорът се обади неспокойно:
	— Пайлът Фиш е в много добра форма, мистър Горнт. Той ще…
	— Ако Ноубъл Стар спечели ти си уволнен. Ако завърши след Ноубъл Стар си уволнен.
	— Имате клетвата ми, мистър Горнт. — Мъжът избърса избилата пот по лицето си. — Аз не уреждам…
	— Аз не те съветвам да правиш каквото и да било. Само ти казвам, какво ще ти се случи. — Горнт му се усмихна мило и тръгна. Отиде в клуб-ресторанта, откъдето се виждаше целия Хиподрум и поръча любимата си закуска, яйца „Бенедикт“ със специален сос от масло, жълтък, сок от лимон и яванско кафе, което той доставяше за клуба.
	Пиеше третото си кафе, когато келнерът дойде при него.
	— Извинете, сър, търсят ви на телефона.
	— Горнт, моля?
	— Хелоу, мистър Горнт, обажда се Пол Чой… племенникът на Фор Фингър Уу… дано не съм ви обезпокоил.
	Горнт прикри изненадата си.
	— Обаждате се доста рано, мистър Чой.
	— Да, сър, но исках да дойда рано за първия си работен ден — набързо каза младежът, — бях сам тук, когато позвъняха преди две минути. Обади се мистър Бартлет, Линк Бартлет, вие го знаете, този с контрабандното оръжие, милионерът.
	Горнт беше изненадан.
	— Бартлет?
	— Да, сър. Каза, че иска да говори с вас, подразбираше се, че е спешно — каза, че ще опита да ви намери вкъщи. Аз реших, че може да сте на тренировката и дано не съм ви обезпокоил?
	— Не. Какво каза той? — попита Горнт.
	— Само, че иска да говори с вас и дали сте в града? Казах му, че не зная, но ще проверя тук и там, ще оставя съобщение и ще му се обадя.
	— Откъде се обади той?
	— От хотел „Виктория енд Албърт“, Каулуун Сайд 662233, вътрешен 773 — това е вътрешният от офиса му, не от апартамента му.
	Горнт беше впечатлен.
	— В затворена уста мухи не влизат, нали, мистър Чой?
	— Господи, мистър Горнт, за такова нещо никога не трябва да се безпокоите. Чичо ми Уу ни е втълпил това на всички в главата.
	— Хубаво. Благодаря, мистър Чой. Ще се видим след малко.
	— Да, сър.
	Горнт затвори телефона, помисли малко и след това набра хотела.
	— 773, моля.
	— Линк Бартлет.
	— Добро утро Бартлет, обажда се Горнт. Какво мога да направя за вас?
	— Хей, благодаря, че се обади. Имам обезпокояваща новина, която е свързана с нещата, които дискутирахме.
	— О?
	— Да. Името „Тода шипинг“ говори ли ти нещо?
	Интересът на Горнт литна.
	— „Тода шипинг“ е огромен японски конгломерат, корабостроителници, железодобивни заводи, тежко машиностроене. „Струан“ има сделка за два кораба с тях, огромни кораби за транспорт на суровини предполагам. Защо?
	— Изглежда „Тода“ има да получава от „Струан“, 6 милиона на три вноски — на първи, единадесети и петнадесети следващия месец — и още 6 милиона след деветдесет дни. Следват други 6.8 милиона, чиито срок изтича на осми, към „Орлин интернешънъл бенк“ — знаеш ги?
	С огромно усилие Горнт запази гласа си спокоен.
	— Чух за тях — каза той, изумен, че американецът може да има толкова детайлни сведения за дълговете. — И какво?
	— Ами разбрах, че „Струан“ има само един милион и триста хиляди в брой, няма достатъчна наличност и постоянен приход на суми, за да посреща плащанията. Не очакват значителен приход, докато не получат 17 милиона, като тяхна част от една инвестиция в „Каулуун инвестмънт“, сделки с недвижими имоти, срокът за получаването е през ноември и са с 20 процента преразход във „Виктория бенк“.
	— Това е… това е много лично сведение — ахна Горнт, сърцето му развълнувано думкаше, ризата го стягаше. Знаеше за двадесетте процента, изтеглени над кредита — Плъм го бе осведомил — всички директори щяха да разберат. Но детайлите за наличните им суми или приходите? — Защо ми казваш всичко това, Линк?
	— Какви са твоите възможности?
	— Вече ти казах, аз съм двадесет пъти по-силен от „Струан“ — автоматически излъга Горнт. Мозъкът му кипеше от чудесните възможности, цялата тази информация достъпна за него.
	— Защо?
	— Ако сключа сделката със „Струан“ той ще използва парите ми за предстоящите си плащания, за да се откачи от „Тода“ и „Орлин“ — ако неговата банка не му продължи кредита.
	— Да.
	— „Виктория“ ще го подкрепи ли?
	— Винаги са го правили досега. Защо?
	— Ако не го подкрепят, тогава той сериозно е загазил.
	— „Струан“ притежават солидно количество акции. Банката е задължена да им помогне.
	— Но той е надхвърлил кредита си там и Хавъргил го мрази. Помежду си те — Чен, „Струан“ и техните кандидати, общо имат 21 процента…
	Горнт едва не изпусна телефона.
	— Откъде, по дяволите, имаш тази информация? Външен човек не би могъл да знае тези неща!
	— Точно така — чу спокойния отговор на американеца. — Фактите са такива. Можеш ли да ръководиш останалите 79 процента?
	— Какво?
	— Ако аз имам партньор, който да постави банката срещу него само в този случай и той не може да намери от друго място кредит… откровено казано ще бъде само въпрос на избиране на подходящ момент. Дънрос фатално е прехвърлил кредита си, а това значи, че е уязвим. Ако неговата банка не му даде кредит, той трябва нещо да продаде — или да получи кредит от друго място. И в двата случая е открит за атака и узрял за превземане на пожарна цена.
	Горнт попи челото си, мозъкът му беше замъглен.
	— Как, но дяволите взе тази информация?
	— По-късно, не сега.
	— Кога?
	— Когато стигнем дотам.
	— Колко… колко си сигурен в цифрите, които каза?
	— Много. Имаме балансите му от последните седем години.
	Независимо от твърдостта си Горнт ахна.
	— Това е невъзможно!
	— Искаш ли да се басираме?
	Наистина беше потресен и се мъчеше да накара мозъка си да работи. „Внимавай — напомняше си той. — За Бога контролирай се“.
	— Ако… ако имаш всичко това, ако знаеш всичко и вземеш последното нещо… тяхното споразумение между тръстовете, корпоративната им структура, ако знаеше, че можем да правим, каквото поискаме със „Струан“.
	— Ние имаме и това. Искаш ли да видиш?
	— Разбира се. Кога можем да се срещнем? На обяд?
	— Какво ще кажеш за веднага? Но не тук и не в твоя офис. Това трябва много внимателно да се пази в тайна.
	Сърцето го болеше. Чувстваше неприятен вкус в устата и се чудеше, доколко може да се довери на Бартлет.
	— Аз ще… аз ще изпратя кола за теб. Можем да говорим в колата.
	— Идеята не е лоша, но защо да не те срещна при Хонконг Сайд. На „Голдън фери терминал“, след един час.
	— Отлично. Моята кола е Ягуар — номер 8888. Ще чакам при редицата с такситата.
	Той затвори и за известно време гледаше, като втрещен телефона, след това се върна на масата си.
	— Нищо лошо, предполагам, мистър Горнт?
	— А, не, нищо такова. Благодаря.
	— Още от вашето кафе? Току-що е направено.
	— Не, не благодаря. Ще искам половин бутилка вино от _Taittinger Blank de Blancs_, 1955 година. — Той се облегна назад, чувствайки се много особено. Неговият враг почти бе в ръцете му — ако фактите на американеца са верни и ако може да му се има доверие и не е в някакъв съмнителен заговор с Дънрос.
	Виното пристигна, но той едва го опита. Цялото му същество беше концентрирано, преценяващо, пресяващо.


	Горнт съзря в тълпата високия американец и за миг му завидя за слабата, стегната фигура и за невзискателното, непринудено облекло — джинси, отворена риза, спортно сако — и за очевидната самоувереност. Забеляза скъпата му камера, усмихна се саркастично и потърси с поглед Кейси. Видя, че Бартлет е сам и се разочарова. Но това разочарование не накърни великолепното предчувствие, което го бе обзело веднага, след като затвори телефона.
	Горнт се пресегна и отвори страничната врата.
	— Добре дошъл в Хонконг Сайд, мистър Бартлет.
	Подкара по „Глоусистър роуд“ към „Глесинг пойнт“ и яхтклуба.
	— Твоята информация за нещата вътре в „Струан“ е удивителна.
	— Без шпиони не можеш да оперираш, нали?
	— Можеш, но ще бъде аматьорско. Как е мис Кейси? Мислех, че ще бъде с теб.
	— Тя не е посветена в това. Още не.
	— О?
	— Не. Не в началния стадий на атаката. Повече ще допринесе, ако не знае на този етап.
	— Тя нищо ли, не знае за всичко това? Нито, че си ми се обадил?
	— Не. Изобщо нищо.
	След кратка пауза той каза:
	— Мислех, че тя има изпълнителната функция… дясната ти ръка, както я наричаш.
	— Тя е, но аз съм босът на „Пар-Кон“, мистър Горнт.
	Горнт видя хладния му поглед и за първи път осъзна истинското положение и това, че първоначалната му оценка е грешна.
	— Никога не съм се съмнявал — отговори той, очаквайки с изострено внимание Бартлет да започне да говори.
	— Няма ли къде да паркираме — имам нещо да ти покажа.
	— Разбира се.
	Намери място за паркиране, близко до „Казуей бей“, където бяха се приютили плаващи острови от всякакъв тип лодки.
	— Ето. — Бартлет му подаде папка с документи. Вътре беше копие от детайлния баланс на „Струан“ преди компанията да стане обществена. Очите на Горнт зашариха по цифрите.
	— Господи — промърмори той. — Така значи — _„Ластинг Клауд“_ им е струвал 12 милиона.
	— Почти е щяло да ги разори. Те изглежда доставят доста примамливи неща зад граница. Реактивни двигатели за Китай, незастраховани.
	— Разбира се, че ще са незастраховани — как по дяволите да застраховат контрабандни стоки? — Горнт се опитваше да разгадае данните. Умът му не го побираше. — Ако знаех само половината от това, щях да ги свърша миналия път. Може ли да я задържа?
	— Когато направим сделка, ще ти дам копие. — Бартлет взе папката и му подаде лист хартия. — Погледни това, за да добиеш представа.
	На листа имаше графика, показваща участието на „Струан“ в „Каулуун инвестмънт“ и детайлно обяснение, как посредством други компании, тай-панът на „Струан“ упражняваше абсолютен контрол върху огромната застрахователна компания — пристанищна собственост, която се предполагаше, че е отделна и беше лансирана като такава на борсата.
	— Превъзходно — каза с въздишка Горнт. — „Струан“ владее само малка част от акциите, които са предимно обществено притежание, но си е запазил 100 процентов контрол и това постоянно се пази в абсолютна тайна.
	— В Щатите, ако това се разкрие, той ще трябва да отиде в затвора.
	— Да благодарим на Бога, че законите в Хонконг не са същите и че това тук е съвсем легално, ако се пренебрегне такава дреболия. — Двамата мъже се засмяха.
	Бартлет постави листа в джоба си.
	— Имам подобни информации и за останалите им владения.
	— Откровено, какво си намислил, Бартлет?
	— Съвместна атака на „Струан“, започвайки от днес. Светкавична война. Ще делим 50 на 50 процента цялата плячка. Ти получаваш Грейт хаус на върха, престижа, яхтата му — 100 процента, ложата му в „Търф клъб“, включително и управителското му място.
	Горнт го погледна проницателно. Бартлет се усмихна.
	— Зная, че тези неща са от специално значение за теб. Но всичко останало делим наполовина.
	— Освен операциите им в Кай Так. Аз ги искам за моята въздушна линия.
	— Добре, но тогава искам „Каулуун инвестмънт“.
	— Не — каза Горнт, моментално застанал нащрек. — Това ще делим наполовина и останалите неща също 50 на 50.
	— Не. Ти имаш нужда от Кай Так, аз от „Каулуун инвестмънт“. Това ще бъде центърът за скок на „Пар-Кон“ в Азия.
	— Защо?
	— Защото всяко голямо състояние в Хонконг се базира на собственост. „Каулуун инвестмънт“ ще ми бъде идеална база.
	— За бъдещи набези?
	— Разбира се. — Спокойно каза Бартлет. — Твоят приятел Джейсън Плъм е следващия в списъка. Лесно ще глътнем неговата „Ейжън пропърти“. 50 на 50, нали?
	Горнт дълго време не каза нищо.
	— И след него?
	— „Хонконг и Лан Тао фармс“.
	Отново сърцето на Горнт подскочи. Винаги беше мразил Дънстън Бар и омразата се бе утроила миналата година, когато бе удостоен с рицарско звание по повод рождения ден на Кралицата — чест, дължаща се, Горнт бе сигурен в това, на благоразумния му принос към фонда на Консервативната партия. И как ще глътнеш него?
	— Винаги има моменти, когато всяка армия, страна, компания са лесно уязвими. Всеки генерал или президент на фирма, понякога трябва да поема рискове, за да остане напред. Винаги има врагове по петите ти — за твоето място, за мястото ти под слънцето, за твоята територия. Трябва да внимаваш, когато си уязвим.
	— Ти в момента уязвим ли си?
	— Не, но бях преди две години. Сега имам силата, която ми е нужна — ни е нужна. Ако участваш?
	Ято чайки се спускаше и издигаше и кряскаше над главите им.
	— Какво искаш да направя?
	— Ти си водачът, челният отряд. Аз ще пазя гърба ни. Когато успееш да пробиеш отбраната, аз ще нанеса нокаут. Ние ще отстраним доверието в „Струан“ — предполагам, че си взел позиция за „Хо-Пак“?
	— Скромна. — Леко излъга Горнт.
	— Добре. В Щатите можеш да подкупиш самите им счетоводители и да получаваш сведения за потока на наличност до подходящия момент. След това да се пусне мълвата. Може ли да се направи такъв номер тук?
	— Вероятно. Но никога няма да успееш да накараш техните счетоводители да го направят.
	— Няма ли да го направят за подходяща сума?
	— Не. Но може да се пусне мълва. — Горнт се усмихна мрачно. — Много лошо е постъпил Дънрос, като е скрил неуместната си позиция от притежателите на акции. Да. Това е възможно. И тогава?
	— Ще започнеш да продаваш, под стойността им, голямо количество акции на „Струан“, веднага след отварянето на борсата.
	Горнт запали цигара.
	— Аз ще продавам, а ти какво ще правиш?
	— Нищо открито. Това е нашето асо в играта.
	— Може би наистина е така, а изиграният да се окажа аз — тихо каза Горнт.
	— Какво ще кажеш, ако аз поема загубите? Това ще бъде ли достатъчно доказателство, че съм с теб?
	— Какво?
	— Плащам всички загуби и вземам половината от печалбата за днес, утре и петък. Ако Дънрос не е в отстъпление до петък следобед, купуваш обратно точно преди затваряне на борсата и значи сме се провалили. Ако изгледите са, че сме успели, започваме масово да продаваме до края на деня. Това ще го изпоти през уикенда. В понеделник аз ще дръпна черджето изпод краката му и нападаме светкавично. Няма да има провал.
	— Така е, ако може да ти се вярва.
	— Аз ще ти преведа до два часа днес, 2 милиона долара, в която посочиш швейцарска банка. Това прави 10 милиона ХК, с тях ще покриеш абсолютно всички загуби. 2 милиона без всякакво обвързване, подпис, договор, само срещу твоята дума, че са за покриване на загуби, че ако спечелим ще делим печалбата, а останалата част от сделката, както се разбрахме — 50 на 50, освен „Каулуун инвестмънт“ за мен, Кай Так за теб и за Кейси и мен членство в „Търф клъб“. Ще го оформим с документ във вторник — след фалита.
	— Ти превеждаш 2 милиона и аз ще взема решението, кога да започна да купувам, за да покрия загубите, нали? — Горнт беше недоверчив.
	— Да. 2 милиона е границата на риска, който мога да си позволя. И така, как би могъл да бъдеш засегнат? Невъзможно. И понеже Дънрос знае какви са твоите чувства към него, ако ти започнеш атаката той няма да подозира за моята.
	— Всичко зависи от това, доколко цифрите, с които разполагаш са верни — цифрите и датите.
	— Провери ги. Сигурно има начин да го направиш — така че сам да се увериш.
	— Защо изведнъж си промени мнението, мистър Бартлет? Беше казал, че ще чакаш до вторник — може би по-късно.
	— Направих някои проверки и не ми харесват изводите от тях. Ние нищо не дължим на Дънрос. Ще бъдем луди, ако тръгнем с него, когато е толкова слаб. Това, което ти предлагам, е абсолютен комар, голямо залагане: „Ноубъл хаус“ срещу 2 въшливи милиона. Ако спечелим, победата ще ни донесе стотици милиони.
	— Ако изгубим?
	Бартлет сви рамене.
	— Може би ще се прибера у дома. Може да направим сделка с „Ротуел-Горнт“. Невинаги печелиш, понякога губиш. Но тази възможност е твърде добра, за да се пропуска. Без теб няма да се получи. Достатъчно дълго съм в Хонконг, за да преценя, че тук имате свои правила. Нямам време да ги уча. Не ми и трябва — като имам теб.
	— Или Дънрос?
	Бартлет се изсмя и Горнт не видя коварство.
	— Ти не си уязвим, той е — това е лош късмет за него. Какво ще кажеш? Започваме ли атаката?
	— Бих казал, че си много убедителен. Кой ти даде информацията — и документите?
	— Ще ти кажа във вторник. Когато „Струан“ фалира.
	— А, значи ще има разплащане с мистър Х, така ли?
	— Винаги има разплащане. Ще се удържи от общото, но няма да е повече от 5 процента — ако е повече аз ще го поема от моята част.
	— Два часа във вторник, мистър Бартлет? Тогава ще реша кога започвам да купувам обратно или ще загубя твоите 2 милиона?
	— Петък в два.
	— Ако продължим след уикенда, ти ще гарантираш по-нататъшен риск с нови фондове.
	— Не. Няма да имаш нужда от повече пари. 2 милиона е всичкото. До петък следобед неговите акции ще са паднали достатъчно ниско, за да е или изплашен или да отбие атаката по някакъв начин. Това не е дългосрочен, добре планиран удар. Това е еднократен, единствен опит за сразяване на опонент. — Бартлет щастливо се усмихна. — Аз рискувам 2 милиона в игра, която ще влезе в историята. За по-малко от седмица ще сразим „Ноубъл хаус“ в Азия!
	Горнт поклати глава. „Доколко мога да ти се доверя, Мистър Проклет Контрабандист, ти си ключът към Дявола Дънрос?“
	— Ще мисля върху това, което ми каза.
	— Колко време?
	— До единадесет.
	— Съжалявам, това е удар, не предложение за сделка. Или сега — или изобщо не!
	— Защо?
	— Има много да се прави, мистър Горнт. Искам да приключим с това сега или да го забравим.
	Горнт си погледна часовника. Има достатъчно време. Обаждане до подходящ китайски вестник и каквото им каже ще се появи по сергиите след час. Той се усмихна зловещо на себе си. Неговият ас във всичко това беше Хавъргил. Всичко идеално съвпадаше.
	Изпищя чайка и се отправи към сушата. Той се загледа след нея. След това погледът му попадна на Грейт хаус на върха, бяла на фона на зелените склонове.
	— Прието — каза той и подаде ръката си. Бартлет стисна подадената му ръка.
	— Великолепно. Това е само между нас, нали?
	— Да.
	— Къде искаш двата милиона?
	— В Цюрих, „Бек ъф Суицърлънд ендомх“, сметка номер 181819.
	Горнт бръкна в джоба си, усещайки треперенето на ръцете си.
	— Ще ти запиша.
	— Няма нужда. Сметката е на твое име, нали?
	— Боже Господи, не! „Кембеър лимитид“.
	— „Кембеър лимитид“ е с 2 милиона по-богата! И след три дни, ако имаш късмет, ще бъдеш тай-пан на „Ноубъл хаус“. Представяш ли си! — Бартлет отвори вратата и слезе. — Довиждане.
	— Почакай — сепна се Горнт, — ще те закарам.
	— Не, благодаря. Трябва да се обадя по телефона. След това в 9.15 имам интервю с твоята приятелка Орланда, мис Рамос. След това ще, направя няколко снимки. — Той махна весело с ръка и се отдалечи.
	Горнт избърса изпотените си ръце. Преди да тръгне от клуба той се обади на Орланда да й каже да определи среща на Бартлет. „Това е много добре — помисли той все още шокиран. — Тя ще го държи под око, като станат любовници, а те ще станат, независимо дали Кейси иска. Орланда ще спечели много“.
	Гледаше след Бартлет изпълнен със завист. След няколко минути американецът изчезна в навалицата.
	Изведнъж се почувства уморен. Твърде навреме стана всичко това, много лесно и много фино. Откъде Бартлет е взел тези документи?
	Неволно очите му отново се устремиха към Грейт хаус. Той беше заслепен от нея и от толкова силна омраза, че се върна, в миналото при предците си, при сър Морган Брок, когото фамилията Струан бе разорила, при Горт Брок, когото Дърк Струан убил, при Тейлър Брок, измамен от неговата дъщеря. Несъзнателно изрече клетвата за отмъщение, която бе дал на баща си, която неговият баща бе дал на своя — назад към сър Морган Брок, който останал без пукната пара, разорен от неговата сестра Хег Струан, парализиран, станал като скелет, молел за отмъщение.
	О богове, дайте ми сили, молеше Куилън Горнт. Нека американецът е казал истината. Аз ще изпълня отмъщението.


>	27

#	10:50 часа

	Слънцето проби през облаците и огря Абърдийн. Въздухът беше зноен, деветдесет и два градуса по Фаренхайт и деветдесет процента влажност. Приливът беше нисък. Миризмата на разлагащи се водорасли, карантия и открити боклуци се прибавяше към непосилната тежест на деня.
	Имаше петстотин и повече намусени нетърпеливи хора, бутащи се един друг, опитващи да се доберат по-бързо до тясната бариера направена от полицията пред този клон на „Хо-Пак“. Бариерата позволяваше да мине само един човек през нея. Жени и мъже от всякаква възраст, някои с малки деца в ръце, постоянно се бутаха един друг.
	— Погледнете проклетите глупаци — кисело каза главният инспектор Доналд С. С. Смит. — Ако се отдръпнат назад, опашката ще върви много по-бързо, можем да оставим само един полицай да следи за реда и да отидем да обядваме, вместо да държим тук взвода за разправа с безредици. Направете го!
	— Да, сър — отговори сержант Мок любезно.
	„_Айейа_, мислеше той, докато отиваше до взводната кола, — горкият глупак не знае, че ние китайците не сме като глупавите чуждестранни дяволи — или дяволите от източните морета, които киснат търпеливо с часове по опашките. О не, ние цивилизованите хора разбираме живота и всеки е сам за себе си.“ Той натисна копчето на радиостанцията.
	— Сержант Мок! Главният инспектор иска взводът да дойде пред клона веднага. Да паркирате тук зад рибния пазар и да поддържате непрекъснато контакт с нас.
	— Да, сър.
	Мок въздъхна и запали цигара. На улицата бяха издигнати още бариери, пред клоновете на „Виктория“ и „Блекс“ в Абърдийн и пред „Чинг просперити бенк“, която беше зад ъгъла. Униформата му в цвят каки беше идеално изгладена. Беше много угрижен. Тази навалица бе опасна и не му се искаше вчерашния ден да се повтори. Ако банката затвори преди три часа, той беше сигурен, че тълпата ще направи всичко на парчета. Беше убеден, че ако и неговите пари бяха още там, той пръв би разбил вратата, за да си ги вземе.
	— Да пикая на всички банки! — мърмореше Мок на себе си. — Дано боговете помогнат на „Хо-Пак“ да има достатъчно пари за всичките си клиенти! Нека пропадне банката утре! Утре ми е почивния ден, така че каквото има да става да става утре.
	— Сержанте?
	— Да?
	— Погледнете нататък! — каза нетърпелив млад цивилен полицай, забързан към него. Носеше очила и беше около двадесетте. — До „Виктория бенк“. Възрастната жена. Старата _ама_.
	— Къде? О да, виждам я. — Мок я наблюдава известно време, но не забеляза нищо нередно. След това я видя, да си пробива път през тълпата и подсвирна на млад хулиган, облечен в джинси, който се бе подпрял на парапета. Тя му направи знак към един възрастен мъж, който току-що излезе от банката. Младежът веднага го последва, а старата _ама_ се запромъква, бутайки се и ругаейки, към бариерата откъдето можеше да вижда тези, които влизат и излизат от банката.
	— Това й е трети път, сър — каза младият детектив. — Старата жена посочва някой, който излиза на този младеж и той тръгва след него. След няколко минути се връща и застава на същото място. За трети път. Сигурен съм, че единия път й подаде нещо. Мисля, че бяха пари.
	— Добре! Много добре, Спектакълс Уу. Изглежда е триада. Старата жена вероятно му е майка. Ти проследи негодника, а аз ще го пресрещна на връщане. Внимавай да не те забележи!
	Сержант Мок се измъкна зад ъгъла, надолу по пазарната улица със сергии, улични търговци и отворени магазини, придвижвайки се внимателно между хората. Като зави по следващата пряка, видя как възрастният мъж дава пари на младежа. Той изчака докато Уу блокира другия край на улицата и тогава приближи.
	— Какво става тук?
	— Какво? Е? Нищо, нищо не става — нервно отговори възрастният мъж, пот се стичаше по лицето му. — Какво има, аз нищо не съм направил!
	— Защо даде пари на този младеж? Видях те, че му даде пари!
	Младият негодник гледаше нахално Мок, сигурен, че е страшилище за цял Хонконг, известен като Смолпокс Кин, един от триадата Бивши вълци.
	— Той изнудваше ли те? Опитваше се да измъкне пари от теб, нали? Прилича ми на бандит!
	— О! Аз… аз… аз му дължах 500 долара. Току-що излязох от банката и му ги връщам. — Старият мъж видимо беше изплашен, но продължи в същия дух: — Той ми е братовчед.
	Около тях започна да се събира тълпа. Някой се изхрачи и плю.
	— Защо толкова се потиш?
	— Защото е горещо! Всички се потят. Всички!
	— Точно така, по дяволите, — обади се някой от насъбралите се.
	Мок се обърна към младежа, който гледаше агресивно.
	— Как се казваш?
	— Сикс Сан Уонг!
	— Лъжец! Обърни си джобовете!
	— Нищо не съм направил! Знам закона. Не можеш да обискираш хора без заповед…
	Железният юмрук на Мок влезе в действие, изви му ръката и той изписка. Тълпата се разсмя. После млъкна, когато изневиделица се появи Спектакълс Уу и обискира джобовете му. Мок държеше като в менгеме Смолпокс Кин. Нова вълна на вълнение мина през тълпата, когато видяха свитъци банкноти и дребни монети.
	— Откъде имаш тези пари? — изръмжа Мок.
	— Мои са. Аз съм… аз давам пари на заем под лихва…
	— Къде е мястото на бизнеса ти?
	— То е… то е на „Търд алей“, след „Абърдийн роуд“.
	— Хайде тръгвай, отиваме да проверим.
	Мок го пусна.
	— Първо ми дай парите! Видяхте, че ми взе парите! Аз съм честен лихвар! Това са слуги на чуждоземните дяволи и вие всички ги познавате!
	— Дайте му шибаните пари! — провикна се някой.
	— Ако наистина е лихвар…
	Тълпата започна да спори с полицаите и Смолпокс Кин, виждайки пролука между хората побягна. Насъбралите се не му попречиха, той се спусна надолу по улицата и изчезна в потока хора. Спектакълс Уу се опита да го проследи, но кръгът около него се затвори. Мок го извика обратно. В моментното меле старият мъж се бе изпарил. Мок уморено каза:
	— Остави го да бяга това лайно! Той със сигурност е бандит — сигурно е нова банда, която разчита на незачитащата закона тълпа.
	— Какво ще правиш с парите? — извика някой от множеството, което още не си тръгваше.
	— Ще ги подаря на старчески дом — отвърна Мок, също толкова грубо. — Отиди пикай в ухото на баба си!
	Някой се засмя и тълпата започна да си разотива. След няколко минути Мок и Спектакълс Уу стояха неподвижни, сякаш камъни в река, минувачите ги заобикаляха, като при водовъртеж. Едва като се върнаха на главната улица, Мок избърса челото си.
	— Защо правят така, сержант Мок? — попита младият детектив. — Ние се опитваме да им помогнем. Защо старият мъж не призна, че този негодник го е притиснал и го изнудва за пари?
	— В училище не учите за тълпата — любезно отговори Мок, знаейки нетърпението на младежа да успее в кариерата. Спектакълс Уу беше нов, току-що завършил. Не беше от хората на Мок. — Имай търпение. Никой не иска да има вземане-даване с нас, ние сме полиция и те още вярват, че не им помагаме. Така е в Китай откакто първият полицай се е появил.
	— Нали това е Хонконг — с гордост каза младият мъж. — Различни сме. Ние сме британска полиция.
	— Да. — Мок почувства внезапна хладина.
	Не искаше да разочарова младежа. Аз също бях лоялен, лоялен към Кралицата и към знамето на белите. Оказа се обратното. Когато имах нужда от помощ, протекция и сигурност, нищо не получих. Нито веднъж. Англичаните бяха богати и силни, но загубиха във войната с източните морски дяволи. Войната им взе престижа, направи ги смирени и постави великия тай-пан в затвора „Станли“, като обикновен крадец — дори тай-пана на „Ноубъл хаус“ и „Грейт бенк“, губернатора — също — всички, като най-обикновени криминални престъпници, заедно с жените и децата им. Третираха ги, като лайна!
	След войната, независимо, че бяха победили източните морски дяволи, никога не възстановиха предишната си мощ и престиж.
	Сега в Хонконг и Азия вече не е същото и никога няма да стане. С всяка година англичаните стават все по-бедни и по-слаби и как при това положение могат да защитават семейството ми от злосторници? Плащат ми почти нищо и ме третират като куче! Единствената ми гаранция са парите, пари в злато, за да можем да избягаме, ако ни се наложи — или пари, вложени в земя или къщи, ако не се наложи да бягаме. Как бих могъл да образовам синовете си в Англия или Америка без пари? Ще плати ли за тях благодарното правителство? Нито една проклета медна пара и при това положение се предполага, че трябва да си рискувам живота и да пазя улиците от бандити, джебчии и глутници прокажени бунтовници!
	Мок потрепери. Единствено в моите ръце е сигурността на семейството ми, както винаги досега. Колко е вярно това, което ни учат нашите предци! Беше ли лоялен към мен полицейският пълномощник, когато ми трябваха пари, дори пари предназначени за образованието на сина ми в Америка? Не. Снейк ми помогна. Той ми даде в заем 10 000 долара само срещу 10 процента лихва. Така синът ми отиде, като мандарин със самолет на Пан Ам с пари, достатъчни му да изучи в университет. Сега е квалифициран архитект със зелена карта и следващия месец ще има американски паспорт и ще може да се върне, и никой няма да може с пръст да го пипне.
	Да, Снейк ми даде парите, отдавна върнати заедно с лихвите. Ще съм лоялен към него — докато не се обърне срещу мен. Един ден сигурно ще го направи, всички бели го правят, всички змии го правят, но сега аз съм Хай Дракон и нито кучета, нито дяволи, нито дори самият Снейк може да навредят на семейството ми или на сметката ми в Швейцария и Канада.
	— Хайде да тръгваме, Спектакълс Уу!
	Когато се върнаха при бариерата, той разказа на главния инспектор Смит, какво се бе случило.
	— Остави парите в кутията, каза майор Смит. — Ще направим с тях банкет за момчетата тази вечер.
	— Да, сър.
	— Това детективът Уу ли беше? Този дето иска да стане сътрудник на СИ?
	— Да, сър. Спектакълс е много способен.
	Смит изпрати да повикат Уу и го похвали.
	— Къде е тази възрастна _ама_!
	Уу я посочи. Видяха я, че гледа към ъгъла, където беше завил бандита, чакаше го и нервничеше. След няколко минути започна да се върти на всички страни, след това се измъкна от рояка и тръгна, куцукайки и мърморейки неприлични думи.
	— Уу — нареди Смит, — проследи я. И внимавай да не те забележи. Тя ще те заведе при скапания негодник. Когато пристигне при него телефонирай на майора.
	— Да, сър.
	— Не поемай никакви рискове може да налетиш на цялата банда, изглежда така стоят нещата.
	— Да, сър.
	— Хайде тръгвай. Тоз момък изглежда ще стане добър. Но не е за нас, майоре, а?
	— Не, сър.
	— Мисля да го препоръчам в СИ. Вероятно…
	Изведнъж бе настъпила злокобна тишина, последваха викове и сърдит рев. Двамата полицаи се затичаха обратно към ъгъла. В тяхно отсъствие тълпата бе изтласкала настрана част от барикадата. Взели надмощие над четиримата полицаи и напъваха да влязат в банката. Менажерът Санг и неговият асистент, напразно се мъчеха да затворят вратата пред крещящите, ругаещи хора. Барикадата започна да се огъва.
	— Викай взвода!
	Мок се затича. Без да се страхува, с мегафон в ръка Смит се втурна към началото на опашката. Врявата заглушаваше заповедите му за ред и за спиране на боя. През улицата дотича подкрепление, но тълпата набираше сила. Санг и касиерите успяха да затворят вратата, но отново със сила я отвориха. След това откъм тълпата долетя тухла и счупи едно от стъклата. Последваха одобрителни възгласи. Хората отпред на опашката се мъчеха да се дръпнат и да не пречат, а тези отзад напираха да се доберат до вратата. Още тухли полетяха към, стената, след това дървета, взети от близкия строеж. Камък прехвърча през стъклото и тотално го разби на парчета. Ревящата тълпа се носеше напред. Падна момиче и множеството го смаза.
	— Хайде — крещеше Смит, — помогнете ми!
	Сграбчи една от бариерите и с още четирима полицаи я използваше като щит срещу предната част на тълпата. Чу се вик:
	— Убийте проклетите крадци в банката, убийте ги, те ни откраднаха парите…
	— Убийте гадовете…
	— Искам си парите…
	— Убивайте чужденците…
	Смит видя как се смени настроението на тези срещу него и сърцето му замря, когато и те подеха този вик, забравили за банката. Беше виждал такъв израз по лицата преди и знаеше, че е мъртъв. Беше през 1956 година, когато 200 000 китайци неочаквано вдигнаха безсмислен бунт в Каулуун. Тогава щяха да го убият, ако нямаше пистолет. Уби четирима й си проби път. Сега нямаше оръжие и се бореше за живота си. Някой го хвана за каиша и го удари с юмрук в слабините, протегнати нокти драскаха лицето му, насочили се към очите. Мок и други полицаи се втурнаха в човешката мелница, за да го спасяват. Някой удари Мок с тухла, друг с парче дърво, което разсече бузата му. Смит беше погълнат. След това камионът с взвода за потушаване на вълнения с надута сирена изскочи иззад ъгъла. Десет човека грубо се нахвърлиха върху тълпата и измъкнаха Смит. От устата му течеше кръв, лявата му ръка безпомощно бе увиснала.
	— Добре ли сте, сър?
	— Да, оправете за Бога тези проклети бариери! Тези мерзавци да се избутат далеч от банката — дайте пожарните маркучи!
	Но не се наложи да използват маркучите. При първата груба атака на взвода предната част на тълпата се отдръпна, после и останалите отстъпиха на безопасно разстояние. Утихнаха, гледайки намусено, някои още продължаваха да сипят обиди. Смит грабна мегафона и каза на кантонезки:
	— Ако някой се приближи на повече от двадесет метра, ще бъде арестуван! Опитваше се да нормализира дишането си. — Ако някой иска да посети „Хо-Пак“, да се нареди на сто метра от вратата.
	Намръщената тълпа се поколеба, после, когато Мок и взводът пристъпиха към тях, започнаха да се отдалечават, настъпвайки се един друг.
	— Мисля, че рамото ми е изкълчено — изруга Смит.
	— Какво да нравим с тези копелета, сър? — попита Мок, дишайки тежко.
	Бузата му кървеше и го болеше, униформата му беше раздрана.
	— Дръж взвода тук. Извикай още един от западен Абърдийн, информирай Централата. Къде ми е проклетата шапка? Ако пипна това коне…
	— Сър! — извика един от неговите хора. Беше клекнал до момичето, което навалицата бе стъпкала. Тя работеше на бар или беше танцьорка в клуб. Кръв капеше от устните й, дишането й бе на пресекулки.
	— Господи, извикайте линейка!
	Нямаше смисъл. Момичето издъхна.


	Крисчън Токс, редактор на _„Гардиън“_, записваше върху листче с притиснат до ухото телефон.
	— Как й беше името, Дан? — попита, той надвиквайки врявата в стаята.
	— Не съм сигурен. Едната спестовна книжка е на име Су Ци-ян — диктуваше репортерът Дан Ян от другата страна на телефона в Абърдийн. — В нея има 4 360 долара — другата книжка е на името… Почакай секунда, линейката току-що тръгва. Чуваш ли ме добре, Крис, трафикът е доста натоварен.
	— Да. Продължавай. Втората спестовна книжка?
	— Втората спестовна книжка е на името на Так Х’юнг-фах. Точно 3 000 има в нея.
	Името Так Х’юнг-фах, като че му напомняше нещо.
	— Някое от тези имена значи ли нещо? — попита Токс. Беше висок рошав мъж, разположил се уютно в разхвърляния си офис.
	— Не. Едното значи Уистерия Су, а другото Фрейгрант Флауър Так. Беше хубаво момиче, Господи. Може да е евроазиатка…
	Токс почувства студено пробождане в стомаха, като се сети за трите си дъщери, на шест, седем и осем и за прекрасната си съпруга — китайка. Опита се да изхвърли тези мисли, тайните терзания дали е редно да се смесва Изтока със Запада и какво ги очаква в бъдеще, неговите скъпи в този отвратителен, скапан, фанатизиран свят?
	С усилие успя да се концентрира.
	— Това са много пари за момиче от танцувален салон, нали?
	— Да. Допускам, че има покровител. Нещо интересно: в чантата й намерих смачкан плик с дата отпреди две седмици и сладникаво любовно писмо. Адресирано е до… почакай… до Так Х’юнг-фах, апартамент 14. Писмото е сантиментално с клетви за вечна любов. Написано е грамотно, буквите ръкописни.
	— _Английски?_ — попита изненадан Токс.
	— Не. С готически букви. Има нещо особено в ръкописа — може да е на бял.
	— Взе ли копие?
	— Полицията не разреши да…
	— Вземи копие. Изпроси или открадни фотокопие, за да го поместим в следобедното издание. Извънредна заплата в края на седмицата, ако успееш.
	— В брой в края на работния ден, съгласен?
	— Добре.
	— Ще го имаш.
	— Някакъв подпис?
	— „Единствена твоя любов“. — _Любов_ е написано на английски.
	— Мистър Токс! Госпожа издателката е на втора линия! — Извика английската секретарка през отворената врата, нейното бюро беше зад стъклената преграда.
	— Господи, аз… почакай за момент. — Кажи й, че получавам сензационно съобщение. Дан, захапи тази история — дръж се здраво за полицията, отиди с тях до апартамента на мъртвата — ако не е неин, разбери чии е — кои са нейните хора и къде живеят. Обади се пак! Токс затвори телефона и извика на репортера — Хей, Мак!
	Висок слаб мъж с посивяла коса надигна глава от бюрото и се обърна.
	— Да?
	— Мисля да поместим допълнително съобщение. Заглавие… Той надраска на къс хартия, „Тълпата прегази Фрейгрант Флауър!“
	— Какво ще кажеш за „Тълпата убива Фрейгрант Флауър“?
	— Или „Първият убит в Абърдийн“?
	— „Тълпата убива Фрейгрант Флауър“ е по-добре.
	— Така да бъде, Мартин! — провикна се Токс.
	Мартин Хаплей погледна от бюрото си, стана и се приближи. Токс прекара пръсти през косата си и разказа на двамата, какво му бе съобщил току-що по телефона Дан Ян.
	— Мартин, напиши продължението — „Красивото младо момиче бе стъпкано от навалицата в банката — но кои са истинските убийци? Дали некомпетентното правителство, което отказва да промени остарялата ни банкова система? Или убийците са тези, които пуснаха слуховете? Причината за навалицата в «Хо-Пак» толкова ли е невинна, колкото изглежда…“ и така нататък.
	— Ясно. — Хаплей се усмихна и се върна на бюрото си. Пийна глътка студено кафе от пластмасова чаша и започна да пише. Бюрото му бе отрупано със справочници, китайски вестници и рапорти от борсата. Телексите щракаха зад гърба му. Няколко стажанти разнасяха телекси.
	— Хей, Мартин! Какви са последните новини от борсата?
	Мартин Хаплей набра номера:
	— „Хо-Пак“ е паднала на 24.60, четири пункта по-ниско от вчера. „Струан“ с един пункт, независимо, че е купено голямо количество акции. „Хонконг Лан Тао“ са се качили с три — току-що се потвърди слухът. Дънстън Бар, е изтеглил парите си вчера.
	— Направил го е значи? Излиза, че си бил прав!
	— „Виктория“ е паднала с половин пункт — всички банки са изнервени и никой не купува. Приказва се, че са започнали опашки пред „Блекс“ и главния офис на „Виктория“ в центъра.
	Двамата мъже ахнаха.
	— Изпрати някой да провери за „Виктория“! — Мак бързо излезе.
	— Господи Боже — помисли Токс и стомаха му се обърна. — Господи Боже, ако започне натиск и срещу „Виктория“ целият содомитски остров ще пропадне и моите спестявания заедно с него.
	— Искаш ли да я извикам? — попита секретарката му. Тя се мотаеше наоколо.
	— Кой? О, по дяволите, Пег, бях забравил. Да — извикай Дракона.
	Драконът беше съпругата на издателя, Монг Па-ток, настоящата глава на просторната Монг фамилия, която притежаваше този вестник, три китайски вестника и пет списания, чийто предшественици датираха от най-ранните дни на колонията. Предполагаше се, че Монг имаха потомци от първия редактор — собственик и издател на вестника Морли Скинър. Историята твърдеше, че Дърк Струан е дал контрола върху вестника на Скинър в замяна на оказаната му помощ срещу Тейлър Брок и неговия син Горт. Говореше се, че Дърк Струан е провокирал дуел. Двамата мъже използвали окови при дуелирането. Преди доста години, Токс бе чул старата Сара Чен да разказва, че когато Брокс дошъл да прибере тялото на Горт, не могли да го познаят. Старата жена добави, че баща й, сър Гордън Чен, трябвало да мобилизира по-голямата част от „Чайнатаун“, за да предотвратят подпалването на складовете на „Струан“. Вместо тях Брок запалил Тай-пинг Шан. Само благодарение на големия тайфун, който се разразил тази нощ градът не изчезнал в пламъци — това е същият гибелен тайфун, който унищожил Грейт хаус на Дърк Струан, него самият и незаконната му жена — китайка, Мей-мей.
	— Тя е на втора линия.
	— Е? О! Добре, Пет. — Токс въздъхна.
	— А, мистър Токс, чаках да се обадите?
	— Какво мога да направя за вас или мистър Монг?
	— Вашите репортажи от вчера и днес, че слуховете за „Хо-Пак“ са несъстоятелни и започнати от тай-панове и от други банки. Виждам още за днес.
	— Да. Хаплей е доста сигурен в това.
	— Аз и съпругът ми чуваме, че това не е вярно. Никакви тай-панове или банки не пускат или не са пускали слухове. Може би ще е уместно да се прекрати тази атака.
	— Това не е атака, мисис Монг, само мнение. Вие много добре знаете, колко са податливи китайците на слухове. „Хо-Пак“ е състоятелна и силна, толкова, колкото и всяка друга банка в колонията. Чуваме, че тези слухове са започнати от…
	— Не от тай-панове и не от големи банки. Моят съпруг и аз не искаме такова отношение. Моля да го промените — каза тя и той почувства в гласа й гранитната им позиция.
	— Това е редакторска политика и аз я контролирам — каза намръщен той.
	— Ние сме издателите. Вестникът е наш. Казваме ти да спреш и трябва да го направиш.
	— Заповядате ли ми?
	— Разбира се, че е заповед.
	— Много добре. Ще бъде спряно.
	— Добре!
	Отсреща затвориха. Крисчън Токс запрати молива си в стената и започна да псува. Секретарката му въздъхна и дискретно затвори вратата. Когато Токс се успокои помоли Пег за кафе.
	— Мак! Мартин!
	Токс се върна на мястото си. Избърса потта от лицето си, запали цигара и смукна дълбоко дима.
	— Да, Крис? — попита Хаплей.
	— Мартин, остави статията, която ти поръчах и напиши друга за банковото дело в Хонконг и необходимостта от някаква банкова застраховка…
	Двамата мъже зяпнаха срещу него.
	— Нашият издател не харесва подхода ни към слуховете.
	Мартин Хаплей се изчерви.
	— Добре, да го шибам! Ти сам чу момчетата на партито в тай-пана!
	— Това не доказва нищо. Нямаш доказателство. Прекратяваш този подход. Не е доказано и аз не мога да го отстоявам.
	— Но, аз…
	Вратът на Токс стана лилав.
	— По дяволите, спираш — ревна той. — _Разбра ли?_
	Хаплей понечи да каже нещо, но спря. Задавен от гняв той се обърна и тръгна. Прекоси стаята, рязко отвори входната врата и я затръшна след себе си. Крисчън Токс въздъхна.
	— Това момче има отвратителен характер!
	Той си загаси фаса и веднага запали друга цигара.
	— Господи, много пуша! Сигурно някой й се е обаждал, Мак. Какво би поискал ти за отплата, ако си мисис Дракон Монг?
	Мак изведнъж светна.
	— Членство с право на глас в „Търф клъб“!
	— Отиди при главата на тази класа!
	Сингх, индийски репортер, влезе с около метър дълъг телекс.
	— Може да ти дотрябва това, Крис.
	Бяха серии от репортажи на Рютърс от Средния Изток.
C>
	Техеран 08.32 часа: Дипломатически източник докладва за внезапни съветски военни маневри, започнали по тяхната северна граница близо до богатата с петрол област на Азербайджан, където са избухнали нови вълнения. Съобщава се, че Вашингтон е искал разрешение да изпрати наблюдатели на мястото на събитието.
C$
	Следващият:
C>
	Тел Авив 06.00 часа: Късно миналата вечер потвърди Кнесет, е бил финансиран нов проект за напояване и за допълнително отклоняване на води от река Йордан към южната част на пустинята Негев. Незабавно последва враждебна реакция на Йордания, Египет и Сирия.
C$
	— Негев? Новият заклеймен атомен завод не беше ли в Негев? — попита Токс.
	— Да. Ето ти сега друга великолепна добавка към масата за мирни преговори. Дали водата е за там?
	— Не зная, Мак, но със сигурност това ще пресуши не малко йордански и палестински гърла. Вода, вода отвсякъде, но нито капка за къпане. Моля се на Бога да завали. Сингх, подреди тези репортажи и ще ги поместим на последна страница. Те няма да продадат и един проклет брой на вестника. Изготви продължение за Бившите вълци за първа страница: „Полицията предприе обстойно разследване, но злонамерените престъпници, отвлекли мистър Джон Чен, продължават да се измъкват. Според източници близки до семейството на баща му, компрадора «Струан», не е получавано писмо с искане за откуп, но неминуемо се очаква такова. _«Чайна гардиън»_ моли читателите си да сътрудничат в залавянето на тези демони…“ И неща от този сорт.


	В Абърдийн, Спектакълс Уу видя старата жена да излиза от блока с квартири под наем. Носеше пазарска кошница и тръгна по шумната тясна улица. Започна внимателно да я следи, доволен от себе си. Докато я чакаше да се покаже отново завърза разговор с уличен продавач, чието постоянно работно място беше на улицата. Продаваше чай и купички оризова каша. Уу си поръча една купичка и докато ядеше продавачът му разказа за старата жена. Ах Там живеела в махалата от миналата година. Пристигнала в колонията от малко селце близко до Кантон заедно с голяма емигрантска вълна, преминала през границата миналото лято. Нямала никакво семейство и семейството, в което работи няма син на възраст около двадесет години, независимо, че я беше видял с млад мъж рано тази сутрин.
	— Тя каза, че селото, от което идва се казва Нинг-ток…
	В този момент Уу почувства, че късметът му е заработил. Нинг-ток беше селото, от което неговите родители бяха дошли и той говореше техния диалект.
	Сега беше на двадесет крачки след нея и наблюдаваше как тя блестящо се пазареше за зеленчуци, избирайки най-хубавият пресен лук и марулки, всичко откъснато преди няколко часа от градините в Новите територии. Купи съвсем малко, от което той разбра, че семейството, в което работи е бедно. След това застана пред сергията за птици с наредени едва живи, мършави пилета натъпкани нагъсто в кафезите с вързани крака. Закръгленият собственик на сергията бъбреше с нея. И двамата с удоволствие говореха мръсотии, обидни думи. Понеже беше добра, солена в приказките търговка, собственикът й позволи да му обръсне печалбата.
	— Хей, мистър Полтримън — подвикна Уу, — и аз искам пиле на същата цена. Ето това! — той показа хубава птица и не обърна внимание на мърморенето на търговеца. — Сестро — каза й той любезно, — ти ми спести доста пари. Искаш ли да те почерпя чай докато чакаме да ни изчистят пилетата?
	— А благодаря, да, старите ми кости са изморени. Да отидем! — Кривите й пръсти посочиха към отсрещната сергия. — Оттам можем да наблюдаваме, за да получим това, за което сме платили.
	Продавачът пак измърмори мръсотия и те се засмяха.
	Тя с бутане си проправи път през хората, пресече улицата и седна на пейка пред сергията, поръча чай и кейк и започна да разказва на Уу, колко много мрази Хонконг и живота между непознати. Беше му много лесно да я спечели, използвайки някоя и друга дума от диалекта в Нинг-ток и след това се престори на изненадан, когато тя превключи на него. Каза му, че е дошла от същото село и че е хубаво да срещнеш съсед след толкова месеци с чужди хора! Каза му, че е работила в едно и също семейство от седемгодишна възраст. Но за нещастие, преди три години нейната господарка — детето, което самата тя отгледала — умряла.
	— Останах в къщата, но времената бяха лоши. След това миналата година стана още по-тежко, глад. Много хора от селото решиха да дойдат тук. Хората на председателя Мао нямаха нищо против, всъщност те ни насърчаваха — „Излишни уста“, така ни наричаха. По пътя се пръснахме и аз успях да премина границата. Дойдох тук без пари, гладна, без семейство, приятели, към които да се обърна. Най-накрая намерих работа и сега съм готвачка в семейството на Ч’анг, който е уличен чистач. Проклетниците почти нищо не ми плащат, само храна и квартира, а първата му жена е капризна вещица, но скоро ще се отърва от тях! Ти каза, че баща ти е дошъл тук преди десет години, нали?
	— Да. Ние притежавахме имот близко до бамбуковата поляна покрай реката. Името му беше Уу Чо-там и…
	— А, да, мисля, че си спомних семейството. Да, така мисля. Да, и знам местността. Моето семейство беше Тинг-топ и тяхната фамилия притежаваше аптека на кръстопътя повече от сто години.
	— А, Хонорейбъл Фармъси Уу? Да разбира се!
	Спектакълс Уу добре се спомни фамилията. Фармъси Уу беше симпатизант на Мао. Веднъж му се бе наложило да бяга от националисти. В това село от хиляда души той беше харесван. Ползваше се с доверие и пазеше живота спокоен и защитен от чужденци.
	— В селото не е толкова лошо, всичките ми приятели са там… Хонконг е лошо място, а селото е моя дом. Живот без семейство е нищо. Но сега… — Старата жена започна да говори много тихо и се изкикоти с удоволствие. — Сега боговете са благосклонни към мен. След месец, два си отивам у дома, завинаги. Ще имам достатъчно пари, за да не работя вече, ще си купя малка къща и може би малка нивица…
	— Да не работиш вече? — каза Уу, предразполагайки я да продължи. — Кой има толкова пари, сестро? Нали каза, че почти нищо не ти плащат.
	— А — отвърна надуто старата жена. — Имам много важен приятел.
	— Какъв приятел?
	— Много важен бизнес приятел, който има нужда от моята помощ! Понеже съм му много полезна, той обеща да ми даде голяма сума пари и…
	— Ти си измисляш всичко това, сестро — присмя и се Спектакълс. — Да не мислиш, че съм някакъв глупак дето…
	— Казвам ти, моят приятел е толкова важен, може да покори целия остров!
	— Няма такива хора!
	— О, има! — Тя сниши гласът си и прошепна дрезгаво. — Какво ще кажеш за Бившите вълци!
	Спектакълс Уу зяпна насреща й.
	— Какво?
	Тя отново сподавено се засмя, доволна от ефекта на признанието си.
	— Да.
	Младият детектив овладя изненадата си и започна да разсъждава, ако това е истина той ще получи наградата и повишението, а може би и покана за сътрудник на СИ.
	— Ти си го измисляш!
	— Бих ли могла да лъжа някой от родното ми село? Моят приятел е един от тях, казвам ти. Той и неговите събратя ще станат най-богатите в Хонконг.
	— _Иий_, каква щастливка си, сестро! Когато го видиш, попитай го, може ли да намери нещо полезно и за мен. Аз съм уличен побойник по призвание, моята група е слаба, а главатарят ни е глупак и чужденец. Твоят приятел от Нинг-ток ли е?
	— Не. Той е… той ми е племенник — каза тя и младият мъж разбра, че го лъже. — Ще го видя по-късно. Да. Той ще дойде по-късно. Има да ми дава пари.
	— Това е чудесно за теб, но не ги внасяй в „Хо-Пак“ ако…
	— „Хо-Пак“ — тя стана подозрителна, малките й очички изчезнаха в сбръчканото й лице. — Защо спомена „Хо-Пак“ Какво общо има „Хо-Пак“ с мен?
	— Нищо, сестро — каза Уу, — псувайки се за това, че се бе изпуснал, сигурен, че вече ще е нащрек. — Видях опашката тази сутрин пред банката, само това.
	Кимна, без да е убедена, видя, че нейното пиле е опаковано, благодари му за чая и бързо тръгна, мърморейки си нещо. Той най-внимателно я проследи. Тя от време на време, се обръщаше, но не го видя. Уверена, че не я следят, тя си влезе в блока.


	Сътрудникът на СИ слезе бързо от колата и влезе в полицейското управление. Униформеният сержант на пропуска го поздрави.
	— Добър ден, мистър Роузмънт.
	— Имам среща с мистър Крос.
	— Да, сър. Той ви очаква.
	Роузмънт тръгна кисел към асансьора. „Целият попикан, проклет остров ме кара да повърна, а проклетите англичани най-вече.“
	— Хелоу, Стенли — поздрави Армстронг. — Какво правиш тук?
	— Здрасти, Робърт. — Имам среща с шефа ти.
	— Вече имах това неудоволствие днес. Точно в седем часа и една минута. — Асансьорът се отвори. Роузмънт влезе и Армстронг го последва.
	— Предполагам имаш хубава новина за Крос. Той е в много скапано настроение.
	— Ти също ли участваш в това съвещание?
	— Страхувам се, че да.
	Роузмънт се зачерви.
	— По дяволите, исках лична среща.
	— Аз не съм случаен човек.
	— Ти сигурно не си, Робърт. И Брайън и всички останали. Но някое копеле е.
	Чувството за хумор на Армстронг изчезна.
	— О?
	— Не. — Роузмънт не каза нищо повече. Той знаеше, че е засегнал англичанина, но не го беше грижа. Това е истината, горчиво помисли той. Колкото по-рано го разберат проклетите англичани, толкова по-добре.
	Асансьорът спря. Тръгнаха надолу, по коридора и Брайън Куок ги въведе в кабинета на Крос. Роузмънт чу, как секретът щракна зад гърба му.
	— Поисках лична среща, Родж.
	— Тя е лична. Робърт и Брайън не са чужди. Какво мога да направя за теб, Стенли? — Крос беше хладно любезен.
	— О’кей, Родж, днес имам дълъг списък за теб: първо, си загазил заедно с мен 100 процента, целият ми отдел, до директора във Вашингтон. Наредено ми е да ти предам, наред с другото, че твоят шпионин този път е надминал себе си.
	— О?
	Тонът на Роузмънт беше рязък.
	— За начало, току-що разбрахме от един от нашите източници в Кантон, че Фонг Фонг и всичките ти момчета са ударени миналата вечер. Прикритието им го няма — тях вече ги няма.
	Армстронг и Брайън Куок бяха шокирани. Крос се взираше в лицето на Роузмънт, но не откри нищо там.
	— Сигурно е твоят шпионин, Родж. Сигурно е посочен в папките на А. М. Г.
	Крос погледна към Брайън Куок.
	— Използвай спешния код. Провери сведението!
	Роузмънт повтори:
	— Горките момчета, ликвидирали са ги.
	— Ще проверим. Следващото?
	— Следващото: цялото съдържание в папките на А. М. Г. се разнася из секретните служби в Лондон.
	— Да са проклети всички изменници — промърмори Армстронг.
	— Така казах и аз, Робърт. Още: А. М. Г. не е умрял при нещастен случай.
	— Какво?
	— Никой не знае кой, но всички знаем защо. Моторът е ударен от автомобил. Не се знае каква е била колата, нито номерът, няма свидетели, няма нищо, но е бил ударен — разбира се насочен оттук.
	— Тогава защо не съм информиран? Защо от теб идва информацията? — попита Крос.
	Тонът на Роузмънт стана още по-остър.
	— Току-що говорих с Лондон. Сега там е малко след 5.00 часа сутринта и твоите хора са решили да ти съобщят, като отидат в офиса си, след приятна закуска с бекон и яйца и проклетия ви чай!
	Армстронг хвърли бърз поглед на Крос и примига при вида на лицето му.
	— Твоето… твоето становище е разбираемо, Стенли. — Каза Крос. — Следващото?
	— Снимките, които ви дадохме — на хората, които убиха Ворански… какво стана?
	— Наблюдавахме квартирата им. Двамата не се появяваха и аз наредих да се обискира. Прегледахме мястото стая по стая, но не открихме човек, който да прилича на някой от снимката. Тършувахме два часа и не открихме тайни врати или нещо от сорта. Нямаше ги там. Вероятно твоят човек е направил грешка.
	— Не този път. Марти Повиц беше сигурен. Претърсихме мястото веднага щом дешифрирахме адреса, но известно време квартирата не е наблюдавана. Мисля, че са били предупредени, отново от твоя шпионин. — Роузмънт извади копие от телекс и му го подаде. Крос го прочете, почервеня и го подаде на Армстронг.
C>
	Дешифрирано от Директора, Вашингтон, до Роузмънт, пълномощен директор подразделение Хонконг: Съндърс МИ–6 ще донесе заповед от Източник, Лондон, че трябва да отидеш с него в петък, за да свидетелстваш при предаването на документите и да вземеш незабавно копие от тях.
C$
	— Ти ще получиш копие от това днес с пощата, Родж, — каза американецът.
	— Мога ли да задържа това? — попита Крос.
	— Разбира се. Между другото, ние също следим Дънрос. Ние…
	Крос се вбеси.
	— Имате ли нещо против да ни оставите и да не се намесвате!
	— Казах ти, че си в лайна, Родж! — Роузмънт постави друга каблограма на бюрото.
C>
	Роузмънт, Хонконг. Ще предадеш тази каблограма на началник на СИ, лично. До следващо нареждане Роузмънт е оторизиран да продължи, независимо, да съдейства за откриване на неприятел, по какъвто начин сам избере. Той, обаче, трябва да се съобразява със закона и да ви информира лично за действията си. Източник 8–98/3.
C$
	— За какво друго си упълномощен? — попита Крос.
	— Нищо още. Следващо: Ще бъдем в банката в ще…
	— Вие знаете къде Дънрос е прибрал папките?
	— Целият град го знае — искам да кажа заинтересованите. Казах ти, че твоят шпионин работи на бързи обороти. — Изведнъж Роузмънт избухна. — Хайде за Бога, Родж, знаеш много добре, че ако в Лондон кажеш за нещо, че е секретно, новината моментално плъзва из града! Всички имаме проблеми със сигурността, но вашите са най-големи! Можеше да се разбереш с мен за шибания номер на Дънрос — щяхме да си спестим много главоболия и престиж.
	Крос запали цигара.
	— Може би. А може би не. Опитвах се да поддържам секретност.
	— Не знаеш ли? Аз съм на ваша страна.
	— Наистина ли си?
	— Можеш да си заложиш и задника за това! — каза Роузмънт. — И ако зависеше от мен щях да съм отворил всеки сейф на проклетата му банка — и да вървят по дяволите всички последствия.
	— Да благодарим на Бога, че не можеш да го направиш.
	— По дяволите, ние сме във война и само един Господ знае, какво още има в проклетите папки. Може там да е посочен твоят шпионин и тогава ще пипнем проклетото копеле!
	— Да — гласът на Крос шибаше като камшик — или пък нищо да не намерим!
	— Какво искаш да кажеш?
	— Дънрос се съгласи да предаде папките на Съндърс в петък. Ако там нищо няма? Или, ако е изгорил страниците и ни предаде само кориците? Какво ще правим тогава?
	Роузмънт зяпна от изненада.
	— Господи — възможно ли е такова нещо?
	— Разбира се, че е възможно! Дънрос е умен. Може изобщо да ги няма или да са фалшиви. Не знаем дали ги е поставил там, може само така да казва. Боже мили, има хиляди вероятности. Та нали сте толкова умни, вие от ЦРУ, кажете в кой номер сейф са и аз сам ще го отворя.
	— Вземи ключа от губернатора. Осигури на момчета ми личен достъп пет часа и…
	— И въпрос не може да става за такова нещо! — изръмжа Крос.
	Армстронг почувства злобата му. Горкият Стенли, ти си му на мушката днес. Той потисна потръпване, спомняйки си моментите, когато се бе сблъсквал с Крос. Съвсем скоро бе разбрал, че е по-лесно да каже истината, да каже всичко веднага. Ако някога се наложи Крос да го разпитва, без съмнение ще бъде пречупен. Слава на Бога, че няма причина за такова нещо. Обърна очи към Роузмънт, който се бе зачервил от ярост. Чудно кои ли са му информаторите и откъде със сигурност знае, че Фонг Фонг и неговата група са унищожени.
	— Това е изключено — отново каза Крос.
	— Какво, по дяволите, ще правим до петък? Ще си седим на задниците ли?
	— Да. Ще чакаме. Заповядано е да чакаме. Дори Дънрос да е откъснал листове или цели части или да е унищожил всички папки, ние не можем да го затворим за това — или да го принудим да ни каже каквото и да е.
	— Ако директорът или източникът решат, че трябва да се уповаваме на него, за това си има начини. Така биха постъпили враговете.
	Крос и Армстронг гледаха Роузмънт. Накрая Армстронг каза хладно:
	— Но това не го прави правилно.
	— Не го прави и неправилно. А сега само за твоите уши, Родж.
	Армстронг понечи веднага да стане, но Крос го спря с жест.
	— Робърт е моите уши. — Армстронг овладя, напушилия го смях при това нелепо сравнение.
	— Не. Съжалявам, Родж, заповед — на твоите и моите началници.
	Крос се поколеба.
	— Робърт, почакай за малко навън. Когато позвъня влизай. Провери Брайън.
	— Да, сър. — Армстронг излезе, съжалявайки, че не може да присъства.
	— Добре, какво още?
	Американецът запали нова цигара.
	— „Абсолютно секретно. Днес в 04.00 часа, цялата въздушна ще бъде спусната в Азербайджан, съвместно с големи части на «Делта форс» и ще бъдат пръснати по цялата Съветско-Иранска граница.“ Очите на Крос се разшириха. — Това е по изрична молба на самия шах, в отговор на масирана военна подготовка близко до границата и на спонсорирането от Съветите на бунтовници из цял Иран. Господи, Родж, защо не наредиш да инсталират климатична инсталация тук? — Роузмънт си избърса челото. — Сега има секретни части пръснати из цял Иран. В 06.00 часа в Техеран ще кацнат части за подкрепление. Седми американски флот е насочен към Залива, Шести — това е Средиземноморският — е в бойна готовност близко до Израел, Втори, Атлантически, е отправен към Балтика, НОРАД е алармиран, НАТО също и всички посейдоновци са на крачка от Червените.
	— Боже, какво става?
	— Хрушчов играе истинска игра с Иран — постоянен съветски прицел, нали? Мисли си, че има предимство. Нали е на неговата граница и линиите за комуникация са къси, за разлика от нашите. Вчера службите на шаха разкрили подготвянето на „Демократично социалистическо въстание“, което трябвало да избухне следващите дни в Азербайджан. Така че в Пентагона са като настръхнали котки. Ако Иран бъде изпуснат, след него ще отиде и целият Персийски залив, после Саудитска Арабия, това ще спре петрола за Европа.
	— Шахът е имал проблеми и преди. Това не е ли едно от твоите изхвърляния?
	Американецът се намръщи.
	— Хрушчов отстъпи за Куба — за първи път — защото Дж. К. не блъфираше и единственото нещо, от което комунистите разбират, е силата. Голямата, масирана, честна сила! Големият Хрушчов и този път ще е по-добре да отстъпи или ще си получи главата на тепсия.
	— Ще рискуваш ли да изгърми цял свят заради някакъв неграмотен, разпасан, фанатизиран твърдоглавец, който сигурно има някакво право да постъпва така?
	— Не се занимавам с политика, Родж, интересува ме победата. Иранският петрол, петролът на Персийския залив, на Саудитска Арабия е кръвта на Запада. Няма да позволим врагът да се докопа до него.
	— Ако пожелаят ще го имат.
	— Не, този път, няма да могат. Ще приложим операция „Драй ран“. Идеята е да влезем сериозно, да ги изплашим и бързо да се изтеглим, тихомълком, така че да го разбере само врагът, и по-специално не проклетите либерали, парламентаристи и журналисти. Пентагонът е на мнение, че Съветите не допускат, че можем да реагираме толкова бързо, масирано и от толкова далеч, така че сигурно ще изпаднат в шок и ще покротуват до следващия път.
	Настъпи неловко мълчание.
	Крос нервно барабанеше с пръсти по бюрото.
	— Какво се очаква от мен да правя? Защо ми казваш тези неща?
	— Имам нареждане. Искат всички началници на съюзнически СИ да знаят, защото ако има вълнения на симпатизанти, както обикновено, добре координирани действия с тълпа под наем за бунтове, трябва да имате готовност. От папките на А. М. Г. се разбира, че „Севрин“ се е активизирала тук — може да има връзка с тези събития по границата. Освен това вие сте ни жизнено необходими — задната врата за Китай, за Владивосток и за цяла източна Русия — нашият най-кратък път за техните тихоокеански морски бази и бази за атомни подводници. — Роузмънт извади нова цигара, пръстите му трепереха. — Слушай, Родж, дай да забравим всички вътрешни недоразумения, а? Може би ще можем да си помагаме един на друг.
	— Какви атомни подводници? Те още нямат атомни подводници й…
	— Боже Господи! — избухна Роузмънт. — На вас главите в задниците ли са ви? Вие говорите за намаляване на напрежението и се опитвате да ни сложите намордник, а те се присмиват. Имат атомни подводници и ракетни и морски бази навсякъде по бреговете на Охотско море! — Роузмънт се изправи и отиде до огромната карта на Китай и Азия, която заемаше почти цялата стена и посочи полуостров Камчатка на север от Япония… — Петропавловск, Владивосток — те имат гигантски бази по цялото Сибирско крайбрежие, тук в Комсомолск по устието на река Амур и на остров Сахалин. Но Петропавловск е голямата база. След десет години, това ще бъде най-голямото военно пристанище в Азия с летища, атомно защитени писти за излитане на военни самолети и ракетни силози. И са заплаха за цяла Азия — Япония, Корея, Китай, Филипините — да не забравяме Хавайските острови и нашия Западен Бряг.
	— Щатите превъзхождат и винаги ще превъзхождат Съветите. Ти просто отново пресилваш нещата.
	Роузмънт се наежи.
	— Хората ме наричат ястреб. Но не съм. Просто съм реалист. Те са в бойна готовност. Нашите ракети с голям обсег на действие имат за прицел всички. — Той се спря и щеше да се ритне, за това че беше се разприказвал. — Да, ние знаем много от това, което правят, в момента и по дяволите, да не мислиш, че правят плугове.
	— Мисля, че грешиш. Те не искат повече от нас война.
	— Искаш ли доказателство? Ще го имаш утре, веднага щом се освободя! Ако ти докажа, ще си сътрудничим ли по-добре?
	— Според мен и сега си сътрудничим добре.
	— Ще подобрим ли сътрудничеството?
	— Както желаеш. Източникът иска ли да реагирам по някакъв определен начин?
	— Не, само да имате готовност. Предполагам, че днес всичко ще се изясни по каналния ред.
	— Да. — Крос изведнъж стана много любезен. — Какво всъщност те безпокои, Стенли?
	Враждебността на Роузмънт изчезна.
	— Миналата вечер загубихме една от най-добрите структури в Източен Берлин, много добри момчета. Мой приятел имаше вземане-даване с нас, дейността му бе свързана с нещата тук и сме сигурни, че се споменава в документите на А. М. Г.
	— О, съжалявам. Да не става въпрос за Том Оуен?
	— Не. Той напусна Берлин миналия месец. Казва се Франк О’Конъл.
	— Не го познавам. Тъжно е.
	— Слушай, Родж, това с шпионина е гадна работа — той се изправи и отиде до картата. Дълго време гледа там. — Знаеш ли за Имен?
	— Извинявай?
	Роузмънт почука с пръст на картата. Градът беше навътре в сушата, на 180 мили северно от Владивосток на железопътен възел.
	— Индустриален център, железници, много заводи.
	— И какво?
	— Знаеш ли за летището там?
	— Какво летище?
	— Подземно, всичко под земята, извън града, изградено в гигантския лабиринт на естествени пещери. Трябва да е едно от чудесата на света. Цялата база е изградена от японски и нацистки военнопленници през 1945–47 години. С място за 2 500 самолета, екипажи и обслужващ персонал. С противобомбена и противоатомна защита, с осемдесет писти, които водят към друга гигантска. На едно от нашите момчета е отнело девет часа, за да я обиколи с кола. Това е през 1946 година — как ли изглежда сега?
	— Подобрено — ако съществува.
	— Сега е действащо. Няколко наши и ваши момчета, разузнавачи, а дори и някои от водещите журналисти знаеха за него още през ’46 година. Но защо е това затишие сега? Тази база сама по себе си представлява заплаха за всички ни и никой не писка за нея. Дори Китай, а те, абсолютно съм сигурен — знаят за Имен.
	— Не мога да ти отговоря.
	— Аз мога. Сигурен съм, че тази информация нарочно е погребана, заедно с още много други такива. — Американецът се изправи и се протегна. — Господи, целият свят отива по дяволите, а аз имам страхотно главоболие. Знаеш ли някой добър доктор?
	— Опитвал ли си доктор Томас на „Педър стрийт“? Аз се лекувам при него.
	— Не мога да го понасям. Кара те да чакаш на опашка — не записва предварително за преглед.
	Телефонът позвъня и Крос го вдигна.
	— Да? — Роузмънт наблюдаваше Крос внимателно. — Само за момент, Брайън. Стенли, свършихме ли?
	— Разбира се. Само още няколко рутинни неща.
	— Брайън, ела заедно с Робърт, веднага щом се качиш горе. — Крос затвори телефона. — Не можахме да се свържем с Фонг Фонг. Вероятно си прав. Ще бъдат обявени след четиридесет и осем часа за ЛВМ или ЛВЗ.
	— Не те разбирам.
	— Липсващи Вероятно Мъртви или Липсващи Вероятно Заловени.
	— Неприятно. Съжалявам за лошата новина.
	— Джос.
	— Заради операция „Драй ран“ и папките на А. М. Г. не можем ли да вкараме Дънрос в предварителен арест?
	— Изключено.
	— Ще направя такова предложение. Между другото, Ед Ланган от ФБР и неговите хора установиха съществуване на връзка между Банастазио и Бартлет. Той притежава солиден процент акции на „Пар-Кон“. Казват, че парите за последното окрупняване на компанията били негови и че сегашното й състояние се дължи на неговите пари.
	— Нещо за визитата на Бартлет и Чолок в Москва?
	— Най-многото, до което стигнахме беше, че са отишли там като туристи. Може наистина да е така, а може и това да е прикритие.
	— Нещо за оръжието?
	Тази сутрин Армстронг разказа на Крос теорията на Питър Марлоу и той нареди незабавно да започне следене на Фор Фингър Уу, като предложи голяма награда за получаване на информация.
	— От ФБР са сигурни, че е натоварено в Лос Анжелос. Не са имали проблеми, защото хангарът на „Пар-Кон“ е без наблюдение от органите на сигурността. Проверили са и серийните номера, които ни дадохте. Те са от партида „изчезнали“ по пътя между предприятието и Кемп Пендълтън — това е параходното депо в южна Калифорния. Може да сме се натъкнали на канал за контрабанда с оръжие. Последните шест месеца над седемстотин М14 са в графа „изчезнали“. Като говорим за това… — Той спря при дискретното почукване на вратата. — Роузмънт видя как натисна копчето. Вратата се отвори и Брайън Куок влезе вътре заедно с Армстронг. Крос им посочи столовете. — Като говорим за това, спомняш ли си случая CARE?
	— Предполагаемата корупция тук в Хонконг?
	— Точно това. Можем да ти предложим следа, по която да тръгнеш.
	— Добре. Робърт, ти се занимаваше с този случай, нали?
	— Да, сър. — Робърт Армстронг въздъхна. Преди три месеца един от заместниците на консула в Консулството на САЩ бе поискал от ЦИД разследване ръководството на благотворително мероприятие, за да се види дали някои администратори не заделят с лека ръка част от средствата за лични облаги. Разследването и разпитите бяха още в процес. — Какво имаш по въпроса, Стенли?
	Роузмънт бръкна в джоба си и извади напечатан лист. Там имаше три имена с адреси. Томас К. К. Лим (Форинър Лим), Мистър Так Чоу-лан (Биг Хендс Так), Мистър Ло Таи-лин (Бактуут Ло), Рум 720, Принцес билдинг, Центъра.
	— Томас К. К. Лим е американец, добре поставен и с добри връзки във Вашингтон, Виетнам и Южна Америка. Има бизнес с другите двама от този адрес. Имаме сведение, че е замесен в две тъмни сделки с АИД, а този Биг Хендс Так е вътре в случая CARE. Това не е за нашето ведомство, така че сведението е ваше. — Роузмънт вдигна рамене и отново се протегна. — Може да излезе нещо. Целият свят гори, но пак трябва да се занимаваме с мошеници! Побъркана работа! Ще поддържам връзка. Съжалявам за Фонг Фонг и вашите хора.
	Той си тръгна.
	Крос разказа в резюме на Брайън Куок и Армстронг какво му бе казано за операция „Драй ран“.
	— Някой ден един такъв побъркан янки ще направи грешка. Глупаво е да се посяга към атомно оръжие за такива сплашващи операции — подметна Брайън.
	Крос ги погледна.
	— Искам да пипна този шпионин. Искам го преди ЦРУ да го е разкрил. Ако първи се доберат до него… виж се с Дънрос. Кажи му, че смъртта на А. М. Г. не е злополука и че е опасно, да не излиза без наша охрана. При никакви обстоятелства. Кажи му, че предпочитам да ни предаде папките по-рано, под секрет. След това няма да има от какво да се страхува.
	— Да, сър. — Брайън Куок знаеше, че Дънрос ще направи каквото реши, но си замълча.
	— Нашето нормално занимание с планирани бунтове ще обхване всички странични продукти от иранския проблем и от операцията „Драй ран“. Както и да е, сигнализирай в ЦИД. Той спря.
	Робърт Армстронг се мръщеше над листа, който Роузмънт беше дал.
	— Какво има Робърт?
	— Цу-ян нямаше ли офис в Принс билдинг?
	— Брайън?
	— Проследихме го няколко пъти дотам, сър. Посети бизнес партньор. — Брайън Куок потърси в паметта си. Името Нгъ, Ви Си Нгъ, с прякор Фотографа Нгъ. Стая №721. Проверихме, но всичко беше наред. Ви Си Нгъ ръководеше „Ейжън енд Чайна шипинг“ и около петдесет други спомагателни дейности. Защо?
	— Този адрес е на 720. Цу-ян може да е свързан с Джон Чен, окръжието, Банастазио, Бартлет — даже с Бившите вълци, — каза Армстронг. Крос взе листа.
	— Робърт вземи група и веднага провери 720 и 721.
	— Не е мой район, сър.
	— Много си прав! — Крос беше подчертано саркастичен. — Да. Знам това. Ти, Робърт, си ЦИД Каулуун, не Центъра. Въпреки това, аз те упълномощавам да направиш обиска. Заминавай и го направи. Веднага.
	— Да, сър. — Армстронг излезе, зачервен от яд. Тишината натегна.
	Брайън Куок чакаше стоически. Крос си избра, без да бърза, цигара и я запали, след това се облегна назад.
	— Брайън, мисля, че Робърт е шпионинът.


>	28

#	13:38 часа

	Робърт Армстронг и униформен полицейски сержант слязоха от колата и се насочиха през тълпата към търбуха на „Принс Ъркейд“ с нейните бижутерски и сувенирни магазинчета, магазини за камери и магнетофони, натъпкани с последните чудесии на електронната техника, разположени на приземния етаж на старомодна сграда с офиси. Проправиха си път към редицата асансьори и се присъединиха към рояка от чакащи хора.
	Слязоха на седмия етаж. Коридорът беше тесен, мръсен с врати от двете му страни. Армстронг се загледа в дъската. Стая №720 беше с надпис, „Пинг-синг уах дивелопментс“, №721, записана като „Ейжън енд Чайна шипинг.“ Тръгна тромаво надолу по коридора, следван от сержант Йа.
	Китаец на средна възраст облечен с бяла риза и тъмен панталон излезе от стая 720. Той ги видя, побледня и се шмугна обратно вътре. Когато Армстронг стигна до вратата очакваше да я намери заключена, но не беше и той рязко я отвори. Точно в този момент мъжът с бялата риза изчезваше през задната врата, друг мъж щеше да го прескочи в бързината. Задната врата се затръшна и секрета щракна.
	Армстронг въздъхна. Видя две рошави секретарки в неугледния разхвърлян апартамент от три канцеларии. Те срамежливо го гледаха, едната с пръчиците за ядене, увиснали в ръката й над купичката с пиле с нудълс. Нудълсите се измъкнаха от пръчиците и паднаха обратно в супата.
	— Добър ден — поздрави Армстронг.
	Двете жени го гледаха зяпнали, обърнаха се към сержанта, после отново към него.
	— Кажете, моля, къде са мистър Лим, мистър Так и мистър Ло?
	Едното момиче вдигна рамене, другото започна отново шумно да се храни. Апартаментът беше разхвърлян и неподдържан. Имаше два телефона, натрупани навсякъде хартии, пластмасови чаши, мръсни чинии, купички и използвани пръчици за ядене. Чайник и чаши за чай. Пълни до горе кошчетата за боклук.
	Армстронг извади заповедта за обиск и им я показа. Момичетата само го гледаха. Раздразнен Армстронг ги запита грубо:
	— Говорите ли английски?
	И двете скочиха.
	— Да, сър.
	— Добре. Дайте си имената на сержанта и отговорете на въпросите му. Тря…
	В този момент задната врата отново се отвори и двамата мъже бяха вкарани в стаята от униформени полицаи, които ги бяха изненадали на задния вход на сградата.
	— О, много добре. Хубава работа свършихте. Благодаря ви. Вие къде се бяхте запътили?
	Двамата започнаха едновременно да протестират на звучен кантонезки.
	— Веднага млъкнете! — изръмжа Армстронг и те престанаха. — Кажете си имената! — Те го гледаха втренчено. Той повтори на кантонезки и додаде: — и да не сте посмели да излъжете, защото ще побеснея.
	— Той е Так Чоу-Ян — каза този с развалените зъби, сочейки към другия.
	— Твойто име как е?
	— Ъ-ъ, Ло Тап-соп, сър. Но аз нищо не съм направил…
	— Ло Тап-соп? Не е ли Ло Тап-лин?
	— Господин суперинтендант, това е брат ми.
	— Той къде е?
	Мъжът с развалените зъби вдигна рамене.
	— Не зная. Моля, какво ста…
	— Къде се бяхте забързали, Бактуут Ло?
	— Бях забравил за една среща, сър. О, беше много важна. Належащо е, сър, ще изгубя състояние, ако не отида веднага. Почитаеми…
	— Не! Ето заповедта за обиск. Ще обискираме тук и ще взе…
	Двамата започнаха да протестират. Армстронг ги пресече безцеремонно.
	— Искате ли моментално да ви закараме до границата и да ви депортираме?
	Двамата побледняха и направиха отрицателен знак с глава. Армстронг посочи с пръст към по-младия мъж.
	— Отговаряй, мистър Бактуут Ло! Къде е Томас К. К. Лин?
	— В Южна Америка, сър — нервно отговори Ло.
	— Къде по-точно?
	— Не зная, сър, ние само споделяхме офиса. Това е шибаното му бюро. — Бактуут Ло нервно посочи бюрото в ъгъла на стаята. Беше разхвърляно, имаше кантонерка и телефон. — Нищо лошо не съм направил, сър. Форинър Лим е от Голдън Маунтън. Фор Казън Так току-що нае неговото място, сър. Лим идва и си отива, когато си иска и няма нищо общо с мен. Той лош криминален ли е? Ако има нещо, аз нищо не зная!
	— Тогава защо знаеш за кражбите от програмата CARE? Информатори ни дадоха доказателства, че всички сте крали пари от благотворителната програма за гладуващи деца и жени!
	И двамата започнаха да защитават невинността си.
	— Достатъчно! Съдията ще реши! Сега ще дойдете в полицейското управление и ще напишете показания. — После се обърна на английски. — Сержант, закарай ги в управлението. Ефрейтор, хайде…
	— Почитаеми сър — започна Бактуут Ло на лош английски, — ако аз може говори в офис насаме, моля? — Посочи към вътрешния, също толкова мръсен и разхвърлян офис.
	— Добре.
	Армстронг последва Ло, извисил се доста над него. Мъжът нервно затвори вратата и започна бързо и много тихо да говори на кантонезки.
	— Не зная нищо. Ако има нередности то е работа на другите двама. Аз съм честен бизнесмен, който иска да спечели пари и да изпрати децата си да следват в Америка.
	— Да. Разбира се. Какво искаше да ми кажеш насаме, преди да тръгнете за полицейското управление.
	Мъжът нервно се усмихна, отиде до бюрото и започна да отключва едно чекмедже.
	— Ако има някой виновен, това не съм аз, сър. Не зная нищо за каквото и да било. — Той отвори чекмеджето. Беше пълно със стари, червени, 100-доларови банкноти. Бяха на пачки по хиляда.
	— Ако ме пуснете, сър — той посочи парите. Армстронг изведнъж ритна чекмеджето и стисна върховете на пръстите му. Ло изви от болка, дръпна с другата ръка чекмеджето, нареждайки: — О, ръката ми…
	Армстронг завря лицето си в неговото.
	— Слушай, проклето лайно, престъпление е да предлагаш подкуп на полицай и ако само посмееш да кажеш, че смазаните ти пръсти са полицейска бруталност, аз лично ще ти смажа висулките!
	Той се облегна на бюрото, сърцето му думкаше, гадеше му се, ядосан на изкушението от вида на толкова пари. Колко лесно беше да ги вземе, да си плати дълговете и да има предостатъчно за борсата и за състезанието в събота, а след това да изчезне от Хонконг, преди да е станало късно.
	Много по-лесно е да вземеш, отколкото да устоиш — този път и хилядите други пъти. Трябва да има 30–40 хиляди в това чекмедже. И щом има едно пълно, значи има и други и ако притисне това копеле, ще донесе още десет пъти по толкова.
	Армстронг се пресегна и грубо хвана мъжа за ръката. Той отново изписка. Върхът на единия пръст беше на каша и Армстронг помисли, че Ло сигурно ще изгуби няколко нокътя и доста болки ще изтърпи, но тава щеше да е всичко. Беше ядосан, че изгуби контрол, но и уморен.
	— Какво знаеш за Цу-ян?
	— Какво? Аз? Нищо. Кой Цу-ян?
	Армстронг го сграбчи и го разтърси.
	— Цу-ян! Контрабандистът на оръжие Цу-ян!
	— Нищо, сър!
	— Лъжец! Цу-ян, който посещава мистър Нгъ от съседната врата!
	— Цу-ян? О този ли? Контрабандистът? Не знаех, че е контрабандист на оръжие! Винаги съм мислил, че е бизнесмен. Той също е северняк, като Фотографа Нгъ…
	— Кой?
	— Фотографа Нгъ, сър. Ви Си Нгъ от съседната стая. Той и този Цу-ян никога не влизат при нас и не говорят с нас… Ох, трябва ми доктор… ох ръката ми…
	— Къде е Цу-ян сега?
	— Не зная, сър… ох, ръката ми… кълна се не зная… ох.
	Армстронг го блъсна на един стол и отвори вратата.
	Тримата полицаи и двете секретарки мълчаливо гледаха.
	— Сержант, заведи този негодник в полицейското управление и да се подведе под отговорност за опит за подкуп на служебно лице. Погледни тук… Той му кимна с глава да влезе и му посочи чекмеджето.
	Очите на сержант Йа се разшириха при вида на парите.
	— Пребройте парите и накарайте двамата да се подпишат, че са точно преброени, вземете ги с вас и ги предайте в управлението.
	— Да, сър.
	— Ефрейтор, започвай да проверяваш папките. Аз отивам в съседната стая и ще се върна скоро.
	— Да, сър.
	Армстронг излезе веднага. Той знаеше, че тези пари бързо ще бъдат преброени, също и всички останали, които ще открият в офисите. Количеството за предаване скоро ще бъде уговорено от сержант Йа, Ло и Так, а останалите разделени между тях. Ло и Так ще сметнат, че му се полага голямата част, а неговите хора биха го взели за луд, ако не стане така. Няма значение. Парите бяха откраднати, сержант Йа и хората му бяха добри полицаи и техните заплати абсолютно несъответстващи на отговорностите им. Малко парички няма да им навредят.
	Няма ли?
	„В Китай трябва да постъпваш прагматично“ — каза си сериозно той, чукайки на съседната врата с номер 721. Влезе вътре. Красива секретарка вдигна поглед от обеда си — купичка чисто бял ориз, пушено свинско месо и цветно зеле, приготвено на пара.
	— Добър ден. — Армстронг показа служебната си картата. — Искам да се видя с мистър Ви Си Нгъ, моля.
	— Съжалявам, сър — каза момичето на доста добър английски, гледайки го смутено. — Той излезе. Отиде на обяд.
	— Къде?
	— В клуба си, мисля. Той… той няма да се върне до пет часа днес.
	— Кой клуб?
	Тя отговори. Не беше чувал за такъв клуб, но това не значеше нищо, защото тук имаше стотици най-различни частни китайски клубове.
	— Как се казвате?
	— Вирджиния Тонг, сър.
	— Имате ли нещо против, да разгледам наоколо? — забеляза, че тя го стрелна нервно с очи. — Ето заповед за обиск.
	Тя взе заповедта и я прочете.
	— Мислите ли да чакате до пет часа? — попита го тя.
	— Ще разгледам сега, набързо.
	Тя вдигна рамене, изправи се и отвори съседния офис. Беше малка стая, само разхвърляно бюро, телефони, кантонерка с папки, афиши по стените и разписания на кораби. Имаше две врати за излизане от този офис и една за задния изход. Той отвори вратата, която беше откъм стая 720, оказа се влажна, миришеща лошо тоалетна с мръсна мивка вътре. Задната беше залостена. Той дръпна лостчето, отвори и излезе на мръсно стълбище, което служеше за авариен пожарен и алтернативен изход от сградата. Затвори вратата и отново я залости. През цялото време Вирджиния Тонг го наблюдаваше. Последната врата на отсрещната стена беше заключена.
	— Бихте ли отключили?
	— Само мистър Ви Си има ключ оттам, сър.
	Армстронг въздъхна.
	— Аз имам заповед за обиск, мис Тонг и това ми дави право да разбия вратата, ако се наложи.
	Той се отдръпна от вратата, готвейки се да я изкърти с рамо. Наистина ще го направя.
	— Само… само за момент, сър — заекна тя. — Ще… ще видя дали… дали няма оставен ключ, преди да е излязъл.
	— Добре. Благодаря.
	Армстронг я гледаше, докато тя отваряше едно чекмедже на бюрото и се правеше, че търси, след това отвори друго, и трето и после, почувствала нетърпението му, намери ключа под една кутия с пари.
	— А, ето го! — каза тя, сякаш изненадана. Вирджиния Тонг отключи и се дръпна назад. Тази врата се оказа двойна. Армстронг я отвори и подсвирна. Стаята пред него беше огромна и луксозна, постлана с дебел килим, с елегантна гарнитура от естествена кожа, мебели от палисандрово дърво и чудесни картини по стените. Той се заразхожда из помещението. Вирджиния Тонг го наблюдаваше от вратата. Изящното старинно от палисандрово дърво, украсено с кожа бюро беше голо, идеално полирано, отгоре беше поставена ваза с цветя и няколко фотоса в рамки, всичките на широко усмихнат китаец върху украсен с венец състезателен кон и една на същия китаец с вечерен костюм, ръкуващ се с губернатора, наблизо до тях се виждаше Дънрос.
	— Това ли е мистър Нгъ?
	— Да, сър.
	Имаше още много качествена стереоуредба и висок коктейлбар. Друга врата извеждаше от тази стая. Той я бутна. Беше елегантна спалня с огромно, неоправено легло, покрит с огледало таван и непосредствено до спалнята, баня с парфюми, лосиони за след бръснене, блестящи модерни уреди и много съдове с вода.
	— Интересно — каза той и погледна към нея.
	Тя нищо не отговори, само тихо го наблюдаваше.
	Армстронг видя, че е с найлонови чорапи, много стройна, с добре поддържани нокти и коса. Басирам се, че е скъпо струващ дракон. Той отклони погледа си. „Добре, — ако си богат и ти се иска да си имаш личен, таен апартамент за следобедно приятно кътче зад офиса си, няма закон, който да ти го забрани. Никакъв. И никакъв закон срещу привлекателни секретарки. Щастливи копелета. Не бих имал нищо против едно такова кътче.“
	Той разсеяно отвори чекмеджето на бюрото. Беше празно. Всички останали също. След това мина и по нощните шкафчета и там нищо не откри. В един шкаф имаше скъпа камера и портативна осветителна екипировка, уреди за почистване, но нищо подозрително. Върна се в централното помещение, доволен, че нищо не е пропуснал. Тя продължаваше да го гледа и независимо, че я прикриваше, нервността й се усещаше.
	„Разбираемо е. Ако бях на нейно място и моят шеф е някъде, а някакъв скапан бял е дошъл и си пъха носа навсякъде, аз също ще съм нервен.“
	Погледът му се спря на коктейлбара. Ключът, оставен на вратичките го подмами. Той го отвори. Нищо особено. След това, добре тренираните му очи забелязаха ненормалната широчина на вратите. Само след миг разтвори фалшивите врати. Зяпна от учудване.
	Вътрешните стени на барчето бяха покрити със снимки на „Скъпоценната врата“ в целия й блясък. Всяка фотография беше прилежно поставена в рамка с етикет, на който бе напечатано името и датата. Без да иска избухна в смях, след това се огледа. Вирджиния Танг беше изчезнала. Набързо прочете имената. Нейното беше третото отзад напред.
	Едва удържа нов припадък от смях. Полицаят поклати безпомощно глава. Какво правят някои негодници само за развлечение — и някои мадами за пари! Всичко съм виждал, но това… Фотографа Нгъ, а? Ето значи откъде идва прякорът му.
	След първоначалната изненада, той заразглежда фотосите. Всяка бе направена с един и същи обектив и от едно и също разстояние.
	„Господи милостиви — помисли той след минута, изумен, че има значителна разлика помежду тях… искам да кажа, че ако забравиш какво гледаш, можеш да откриеш фантастична разлика в размера, формата и изобщо като цяло, разположението и изпъкналостта на «Перлата на входа», качеството и количеството на окосмяването на венериния хълм и… _Айейа_ ето това е забележително. — Той погледна името. — Мона Люнг — къде преди беше чул това име? Любопитно, обикновено китайците смятат липсата на окосмяване за нещастие. Защо тук… о Господи! Наведе се към следващия етикет, за да се увери. Нямаше грешка. Винъс Пун. _Айейа_, значи това е нейната, ето как изглежда в действителност телевизионната звезда, която ежедневно предава толкова сладко, невинно и красиво.“
	Концентрира се на нея. Всичките му сетива бяха погълнати. „Предполагам, че ако сравниш нейната с, да речем, тази на Вирджиния Тонг, тя наистина има определена деликатност. Да, но ако искаш моята тежка дума, бих предпочел мистериозността, а не да видя всичко това. Нито една от тях.“
	Той разсеяно мина по имената.
	— По дяволите! Елизабет Мит. Едно време беше секретарка в „Струан“.
	Момичета, които случайно бяха намерили път към Хонконг с намерение да останат за няколко седмици, след това с месеци, а може би и с години, да заемат незначителни позиции, докато се оженят или завинаги изчезнат.
	— Не бих повярвал, Лиз Мити!
	Армстронг се опитваше да бъде безпристрастен, но не можа да устои да не направи сравнение между бялата и жълтата раса, не откри разлика. Да сме благодарни на Бога. Той се засмя. Независимо от това, радваше се, че снимките бяха черно-бели, а не цветни.
	— Добре — каза гласно, все още объркан, — доколкото ми е известно, няма закон, който да забранява правенето на снимки и залепването им в собствен бар. Младите дами благосклонно са му сътрудничили… — той изсумтя, заинтригуван и в същото време отвратен. — Да пукна, ако някога успея да разбера китайците! Лиз Мити, а? — промърмори той. Познаваше я бегло, когато живееше в колонията, беше чувал, че е доста щура, но какво я е било прихванало, за да се съгласи да позира на Нгъ? — Ако баща й разбере, ще се побърка. Благодаря на Бога, че нямаме деца, Мери и аз.
	„Не си криви душата, плаче ти се за синове и дъщери, но не можеш да ги имаш, поне не Мери, така казват докторите — значи и ти не можеш.“
	Армстронг с усилие прогони вечното проклятие, затвори барчето, излезе от стаята и затвори вратата след себе си.
	Вирджиния Тонг си лакираше ноктите във външния офис, беше очевидно бясна.
	— Би ли извикала мистър Нгъ на телефона?
	— Не, не преди четири — каза кисело тя, без да го гледа.
	— Тогава, моля те свържи ме с мистър Цу-ян — каза Армстронг, опитвайки наслуки.
	Без да гледа цифрите, тя набра номера, почака нетърпеливо, след това поговори на уличен кантонезки и затръшна телефона.
	— Излязъл е. Извън града е и от офиса не знаят къде се намира.
	— Кога сте го видели за последен път?
	— Преди три-четири дни — тя раздразнено отвори бележника си и направи проверка. — В петък.
	— Мога ли да ви погледна бележника?
	Вирджиния се поколеба, присви рамене и му го подаде, след това продължи да си лакира ноктите.
	Той бързо мина по седмици и месеци. Вътре видя много познати имена: Ричард Куанг, Джейсън Плъм, Дънрос — на няколко места — Томас К. К. Лим — мистериозният американец — китаец от следващата стая — Джонджон от банка „Виктория“, Доналд Макбрайд, Мата няколко пъти. Кой, ли е Мата? Никога не беше чувал това име. Вече се готвеше да й върне бележника, когато прелисти напред. Събота 10.00, преди обяд — В. Банастазио. Сърцето му се сви. Идващата събота.
	Не каза нищо, остави бележника на края на бюрото й, облегна се на една от кантонерките, унесен в мисли. Тя не му обръщаше внимание. Вратата се отвори.
	— Извинете, сър, търсят ви на телефона! — съобщи сержант Йа. Изглеждаше в доста добро настроение и Армстронг се сети, че преговорите сигурно са били успешни. Щеше му се да знае точно колко, но това би уронило авторитета му и ще се наложи да предприеме нещо.
	— Да, сержант, остани тук докато се върна — каза той. Искаше да е сигурен, че няма да има секретни разговори по телефона в негово отсъствие. Вирджиния не вдигна поглед, когато той излезе.
	В другата стая Бактуут още оплакваше ръката си, другият мъж, Биг Хендс Так се преструваше на безразличен, гледаше някакви книжа и високо мъмреше секретарката си за нейната некадърност. Когато той влезе, двамата започнаха високо да протестират, да защитават безграничната си честност и Ло силно изпъшка.
	— Тихо! Защо си завираш пръстите в чекмеджето? — попита Армстронг и без да чака отговор додаде: — Хора, които се опитват да подкупват честните полицаи заслужават да бъдат депортирани незабавно.
	В настъпилата гробна тишина, той вдигна слушалката.
	— Армстронг слуша.
	— Хелоу, Робърт, Дон е на телефона, Дон Смит от Източен Абърдийн…
	— О хелоу! — Армстронг се изненада, не очакваше Змията да му се обади, но гласът му звучеше любезно, независимо, че го презираше, презираше нещата, с които се занимаваше. Едно е обикновен полицай и китайски полицаи с нисък ранг да допълват ниските си доходи с незаконен хазарт. Друго е, когато британски офицер продава връзките си и изстисква хората. Независимо, че всички го знаеха, нямаше доказателства, никога не бяха го хващали. Слуховете бяха, че се ползва с протекцията на високопоставени личности, които също бяха замесени. — Какво има? — попита той.
	— Мисля, че ти е провървяло. Нали ти водиш случая с отвличането на Джон Чен?
	— Точно така. — Интересът на Армстронг нарасна. Това, че Смит вземаше подкупи нямаше нищо общо с качествата му на полицай — Източен Абърдийн беше с най-ниския процент престъпност в колонията. — Да. Какво има?
	Смит му разказа за старата _ама_ и какво се беше случило на сержант Мок и Спектакълс Уу, след това добави:
	— Той е много способно младо момче, Робърт. Препоръчам го горещо за СИ, ако искаш да го предложиш. Уу проследил старата птица до нейната доста мръсна бърлога и след това ни се обади. Уу се подчинява на заповедите, което е рядкост в днешни дни. Казах му наслуки да чака наоколо и ако се появи да я проследи. Какво мислиш?
	— Страхотна следа!
	— Какво предпочиташ? Да се чака или да се прибере _амата_ за истински разпит?
	— Да се чака. Басирам се, че Бившите вълци няма да се върнат вече, но си струва да почакаме до утре. Дръж мястото под наблюдение и ме информирай.
	— Добре. Така ще направим.
	Армстронг чу, че Смит се изкикоти в телефона и не можа да се сети на какво. След това си спомни за обещаната голямата награда.
	— Как ти е ръката?
	— Рамото ми пострада. Проклетото рамо е изкълчено и си загубих любимата шапка. Като оставим това всичко останало е наред. Сержант Мок проверява в полицейския архив и едно от момчетата му прави портрет по описанието — мисля, че съм виждал негодника. Лицето му е доста нашарено от едра шарка. Ако има досие в архива ще го заковем до довечера.
	— Отлично. Иначе как е долу при вас?
	— Всичко е под контрол, но е зле. „Хо-Пак“ продължава да изплаща, но работят бавно — всеки разбира, че е за печелене на време. Чух, че така е навсякъде в колонията. Свършени са, Робърт. Опашките ще продължават докато бъде изтеглена и последната монета. Започна навалица и пред „Виктория“.
	Армстронг ахна.
	— Навалица пред „Виктория“?
	— Изплащат с пълни торби суми, а нищо не влиза вътре. Бандитите са като рояци… кражбите трябва да са големи. Арестувахме осем джебчии и се разправихме с двадесет случая на побой. Бих казал, положението е тежко.
	— „Виктория“ сигурно е о’кей, а?
	— Не, в Абърдийн не е, приятел. Аз си ликвидирах депозитите. Изтеглих си парите до последен цент. Ако бях на твое място щях да направя същото.
	На Армстронг му се догади. Всичките му спестявания бяха във „Виктория“.
	— „Виктория“ трябва да е добре. Всички държавни фондове са там.
	— Ти си прав. Но в техните правилници никъде не пише, че и твоите спестявания са гарантирани. Това е, сега трябва да отивам да работя.
	— Благодаря за информацията. Съжалявам за рамото ти.
	— Мислех, че ще ми отиде главата. Содомитите започнаха да крещят тяхното „Убивай белите.“ Бях се отписал вече.
	Армстронг потрепери. След бунта през ’56 година, още се случваше да сънува кошмара, че е сред тази побъркана крещяща тълпа. Беше в Каулуун. Бяха обърнали колата на швейцарския консул и жена му и я подпалиха. Той и още други полицаи се втурнаха на помощ. Когато се добраха до колата, консулът беше вече мъртъв, а младата му жена гореше. Докато я измъкнаха, всичките й дрехи бяха изгорели и кожата и се смъкна. Всички наоколо, мъже, жени, млади хора крещяха, „Убивай белите.“
	Отново потрепери, ноздрите му още помнеха миризмата на изгоряло месо.
	— Господи, какви проклетници!
	— Да, но такива неща стават в нашата работа. Ще те държа в течение. Ако негодникът от Бившите вълци се появи в Абърдийн ще попадне в мрежа с дупки, по-малки от ануса на комар.


>	29

#	14:20 часа

	Филип Чен престана да прехвърля пощата, изведнъж лицето му стана пепеляво. „За Филип Чен — да бъде отворено лично.“
	— Какво има? — попита жена му.
	— От тях е — с треперещи пръсти й показа писмото. — Бившите вълци.
	— Ох! — Тя нервно остави чашата си с кафе.
	— Отвори го, Филип, но по-добре е да използваш носната си кърпа в… в случай, че има отпечатъци.
	— Да, да разбира се, колко съм глупав!
	Филип Чен изглеждаше много състарен. Сакото му бе закачено върху облегалката на стола, ризата мокра от пот. Откъм гърба му, през отворения прозорец, подухваше лек ветрец, но беше топло. Той внимателно използва нож от слонова кост за отваряне на писма.
	— Да, така е… от Бившите вълци е. За… за откупа.
	— Прочети го.
C>
	За Филип Чен, компрадор на „Ноубъл хаус“, поздрави. Информирам ви как да платите парите за откупа. 500 000 за вас са толкова без значение, колкото е писъкът на прасе в кланица, но за нас, бедните селяни, те ще са като богато наследство за гла…
C$
	— Лъжци! — изсъска Дайан, прекрасното й колие от злато и нефрит блещукаше на слабата слънчева светлина. — Като че селяни са го отвлекли и осакатили по такъв начин. Мръсни чужди бандити! Продължавай, Филип.
C>
	… богато наследство за гладуващите ни внуци. Това, че съобщи в полицията за нас е като да си се изпикал в океана. Сега да си мълчиш или животът на сина ти ще бъде застрашен, няма да го видиш и всичко лошо, което ще се случи ще е по твоя вина. Внимавай, защото наши очи ще те следят навсякъде. Ако се опиташ да ни измамиш, ще се случи най-лошото и вината ще е твоя. Ще ти телефонирам тази вечер в шест часа. Не казвай на никого, дори и на жена си. Между…
C$
	— Мръсни бандити! Мръсни курвенски синове! — избухна Дайан.
C>
	… междувременно приготви парите за откупа, да бъдат използвани банкноти от по 100 долара…
C$
	Филип Чен възмутено погледна часовника си.
	— Нямам много време, за да отида в банката. Имам…
	— Довърши писмото!
	— Добре, скъпа, имай търпение — преумореното му сърце прескочи, като усети гнева в гласа й. — Къде бях стигнал? А да…
C>
	… банкноти. Ако изпълниш честно инструкциите, може синът ти да се прибере довечера…
C$
	— Господи, дано да е така.
C>
	Не се опитвай да се консултираш с полицията или да ни устройваш капан. Наши очи те гледат дори в този момент.
@	Написано от Бившите вълци
C$
	Той си свали очилата. Очите му бяха зачервени от умора. Челото му бе покрито с пот.
	— Наши очи те гледат дори в този момент? Дали не е някой от слугите… или плащат на шофьора?
	— Не. Разбира се, че не е. Та нали са с нас от години.
	Той избърса изпотеното си лице, чувстваше се ужасно, искаше му се Джон да е на сигурно място, обратно у дома, искаше му се да го удуши.
	— Това нищо не значи. Аз… по-добре е да съобщя в полицията.
	— Забрави ги! Забрави ги, докато решим, какво да правим. Отиди в банката. Вземи само 200 000 — трябва да успееш да се спазариш за толкова. Ако изтеглиш повече, може да се изкушиш и да им ги дадеш тази вечер… ако наистина мислят да си изпълнят заканата.
	— Да… много мъдро. Ако можем да се спазарим за толкова… Какво да правя с тай-пана? Мислиш ли, че трябва да го предупредя, Дайан? Той може да е в състояние да помогне.
	— Ха! С какво? Имаме работа с бандити, не с чужди мошеници. Ако имаме нужда от помощ ще я търсим между нашите хора. — Очите й го пронизваха. — А сега по-добре ми кажи, какво всъщност е станало, защо беше толкова ядосан миналата вечер, защо оттогава си като зла котка с трън в задника и не се грижиш за бизнеса?
	— Имах грижи с бизнеса — оправда се той.
	— Колко акции купи? Акции на „Струан“? Възползва ли се от това, което тай-пан ни каза за предстоящия бум? Нали си спомняш предсказанието на Стария сляп Танг?
	— Разбира се, разбира се, че си спомням! — заекна Филип. — Тайно удвоих нашите холдингови акции и също толкова тайно наредих на разни брокери да закупят още половината на това количество.
	Пресметливият мозък на Дайан лумна при мисълта за голямата печалба и за лична, която тя ще си докара с всичките акции, които купи за своя сметка.
	— И колко плати?
	— Средно по 28.90.
	— Ха! Според днешния вестник „Ноубъл хаус“ е отворил при цена 28.80 — каза тя с презрение, бясна, че е платил с пет цента по-малко на акция. — Трябваше да си на борсата тази сутрин, вместо да изпадаш в меланхолия и да се мотаеш тук, ще си проспиш живота.
	— Не се чувствах добре, скъпа.
	— Всичко започна от онази вечер. Какво те накара да изпаднеш в тази невероятна ярост?
	— Нищо няма — той се изправи с намерение да избяга. — Нищ…
	— Седни! Ще ми крещиш на мен, на мен, вярната ти съпруга пред лицето на прислугата! Ще ми бъде заповядвано в собствената ми дневна, като на обикновена никаквица? — гласът й започна да се извисява и тя продължи, инстинктивно усетила, че сега е моментът, сега, когато бяха сами в къщата, знаейки, че той е беззащитен и тя може да се наложи. — Ти мислиш, че е нищо това че ме обиди, мен, която ти даде най-хубавите години от живота си, работейки ти като роб и пазейки те двадесет и три години? На мен Мей-уей Т’Чънг, в чиито вени тече кръвта на Дърк Струан, която дойде при теб девствена, с имот във Ванчай, Норт Пойнт и дори на Лан Тао, с акции и дялове и с образование, получено в най-добрите английски училища. На мен, която никога не се е оплаквала от твоето хъркане и блудстване или за това, че даде бащинство на изчадието на танцьорката и го изпрати да се учи в Америка!
	— Какво?
	— О, зная всичко за теб и нея, и за всичките други гадни неща, които правиш, зная, че никога не си ме обичал, а само си искал богатството ми, използвайки ме за перфектна декорация на безцветния си живот…
	Филип Чен се опита да не слуша, но не успя. Сърцето му се разхлопа. Мразеше скандалите и пискливия й глас, зави му се свят и вътрешностите му се обърнаха от вълнението. Опита се да я спре, но тя надделя, мачкайки го, обвинявайки го за най-различни флиртове.
	— … ами твоят клуб?
	— Какъв клуб?
	— Китайският частен клуб за четиридесет и трима членове, наречен 74 в блок след „Педър стрийт“ с чревоугодник готвач от Шанхай, млади момичета, спални, сауни и средства за възбуждане на порочни стари мъже? А?
	— Няма нищо такова — Филип Чен пелтечеше, ужасен, че тя знае за тези неща. — Това са…
	— Недей да ме лъжеш! Ти даде 87 000 зелени долара в брой на Шити Т’Чънг и онези двама мазни твои приятели. Дори сега им плащаш месечно 4 000 ХК долара. Хонорари за какво? Ти по-добре… Къде мислиш, че отиваш?
	Той седна хрисимо отново.
	— Аз… аз бях — искам да отида до тоалетната.
	— Всеки път, когато започнем да говорим, ти искаш да идеш в тоалетната! — След това, виждайки, че той е готов да избухне, тя превключи, гласът й стана помирителен и нежен. — Горкият Филип! Горкото момче! Защо беше толкова ядосан? Кой те засегна?
	И той й разказа, веднъж започнал се почувства по-добре. Мъката, страховете и яростта му се стопиха. Каза й как отвори сейфа на Джон в банката, за намерените там писма до Линк Бартлет и ключ — дубликат от собствения му сейф в спалнята.
	— Взех обратно всички писма — каза той, почти разплакан, — писмата са горе, можеш сама да ги прочетеш. Собственият ми син! Той ни е предал!
	— Господи, Филип — ако тай-панът разбере, че ти и татко Чен-Чен водите… ако знаеше щеше да ни разори.
	— Да, зная! За това бях толкова ядосан! По законите на наследството на Дърк той има право и начин да го направи. Щяхме да сме разорени. Но това не е всичко. Джон знаеше къде е тайният ни сейф в градината и…
	— Какво?
	— Да, и го е извадил — каза й за монетата.
	— _Айейа!_ — гледаше го шокирана, обхваната едновременно от ужас и екстаз. Защото сега, независимо дали Джон ще се върне или не, той се беше унищожил. Джон няма да е наследник сега! Сега нейният Кеви е Намбър Уан Сан и бъдещ компрадор на „Ноубъл хаус“! Страховете надделяха над възбудата и тя изстена: — Ако още съществува „Хаус ъф Чен“.
	— Какво? Какво каза?
	— Няма значение. Почакай малко, Филип, дай да помисля. Ох, скапано момче! Как е могъл да направи такова нещо, на нас, които цял живот го гледахме с любов. Ти… ти по-добре отивай в банката. Вземи 300 000 — в случай, че не можеш да се спазариш за по-малко. Трябва на всяка цена да върнем Джон. Дали монетата е в него или е в другия му сейф?
	— Може да е в сейфа — може да е скрита в апартамента в Синклер Тауър.
	Изразът на лицето й се промени.
	— Как да претърсим апартамента, когато тя живее там? Тази негова жена? Тази проститутка Барбара! Ако тя заподозре, че търсим… — Изведнъж се сети за нещо и направи връзката. — Филип, значи ли, че който представи монетата получава каквото поиска?
	— Да.
	— _Иий!_ Каква сила!
	— Да.
	Мозъкът й заработи ясно.
	— Филип — ние се нуждаем от цялата помощ, която можем да получим. Обади се на братовчед ти Фор Фингър…
	Той я погледна, сепнат, след това се усмихна.
	— Уговори неговите биячи тайно да те следят, за да те пазят, когато плащаш откупа, след това да проследят Бившите вълци до тяхната бърлога и да освободят Джон, независимо какво ще струва. Каквото и да става не му казвай за монетата — само, че искаш да спасиш горкия Джон. Само това. Трябва да спасим Джон на всяка цена.
	— Да — беше вече много по-спокоен. — Фор Фингър е идеален за случая. Той ни дължи една-две услуги. Зная, къде мога да го намеря днес следобед.
	— Добре. Сега отивай в банката, но първо ми дай ключа от сейфа. Ще отменя часа при фризьорката и веднага ще прочета писмата на Джон.
	— Много добре. — Ключът е горе — излъга той.
	Не му се искаше да си пъха носа в неговите работи. Там имаше неща, за които не искаше тя да знае. По-добре ще е да ги премести някъде. Еуфорията му изчезна и се върна непреодолимата тревога. „Ох, горкият ми син. Какви чувства са те били обладали, за да постъпиш така? Бях ти добър баща и ти винаги ще бъдеш моят наследник. Ще те обичам, както обичах майка ти. Горката Дженифър, скъпото ми момиче, умря дарявайки ме с първия син. О, богове: дайте ми обратно сина, каквото и да е направил, помогнете ни да се измъкнем от цялата тази лудост и аз ще ви даря с нов храм!“
	Сейфът беше зад месинговата табла на спалнята. Той издърпа напред леглото, отвори и извади всички писма на Джон, след това личните си неща — писма, полици, напъха ги в джоба на сакото и слезе отново долу.
	— Ето писмата на Джон — каза той. — Реших да ти спестя труда, да дърпаш сама леглото.
	Тя забеляза издутия му джоб, но нищо не каза.
	— Ще се върна точно в 5.30 следобед.
	— Добре. Карай внимателно.
	Цялото й същество беше ангажирано с едно — как тайно да се добере до монетата, за да я имат с Кевин.
	Телефонът иззвъня. Филип Чен спря на вратата. Тя го вдигна.
	— О хелоу, тай-пан, как сте?
	Филип Чен побеля.
	— Добре, благодаря — отговори Дънрос. — Филип там ли е?
	— Да, да, само за минутка. — Чуваше много гласове, стори й се, че има вълнение в гласа му, което засили страховете й.
	— Филип, за теб е — извика тя, опитвайки се да скрие нервността си. — Тай-панът те търси!
	— Да, тай-пан?
	— Хелоу, Филип. Какви са ти плановете за днес следобед?
	— Нищо специално. Току-що тръгвах за банката, защо?
	— Преди това мини през борсата. Пазарът се е побъркал. Навалицата в „Хо-Пак“ се е разпростряла по цялата колония и акциите се люшкат, независимо, че Ричард ги поддържа с всичко, което има. Всеки момент ще фалира. Навалицата е плъзнала по много други банки. Чух за „Чинг просперити“, дори за „Вик“… — Филип Чен и жена му се спогледнаха, обезпокоени. — Чух, че „Виктория“ има проблеми в Абърдийн и Центъра. Всичко отива надолу, всичките ни сини чипове. „Виктория енд Албърт“, „Каулуун инвестмънт“, „Хонконг Пауърс“, „Ротуел-Горнт“, „Ейжън пропъртис“… всички.
	— С колко пункта сме слезли?
	— От тази сутрин ли? Три.
	Филип Чен едва не изпусна телефона.
	— Какво?
	— Да — потвърди Дънрос. — Някой е започнал да пуска слухове за нас. Тук на борсата се говори, че сме го загазили, че следващата седмица няма да можем да платим на „Тода шипинг“ — и на „Орлин“ вноската. Мисля, че някой ни злепоставя.


>	30

#	14:45 часа

	Горнт седеше в борсата до брокера си, Джоузеф Стърн и наблюдаваше със задоволство огромната дъска. Обикновено борсата беше тиха и спокойна. Днес обаче не беше така. Всички бяха напрегнати и съсредоточени. Разтревожени.
	Акциите на Горнт бяха паднали с един пункт, но това не го тревожеше ни най-малко. Тези на „Струан“ — с 3.50 по-ниско, а „Хо-Пак“ загиваше. „Времето на «Струан» тече, помисли Горнт, всичко е предвидено, всичко е започнато. Бартлет преведе преди час уговорените 2 милиона в неговата швейцарска сметка, без всякакви обвързвания — 2 милиона преведени от неизвестна сметка на неговата. Със седем телефонни обаждания започна разпространението на слуховете. С друго обаждане до Япония се потвърди верността на датите за плащанията на «Струан». Да, атаката започна.“
	Нова разпродажба на акции беше регистрирана от брокера. Нямаше купувачи.
	След като тайно бе започнал разпродажба в понеделник на техни акции под стойността им, малко преди борсата да затвори и много преди започналата по-късно сериозна навалица по всички клонове на банката — той беше с милиони напред. В понеделник акциите се продаваха при 28.60, а сега, дори с цялата възможна подкрепа, която Ричард Куанг бе осигурил, бяха паднали на 24.30 — спад по-голям, отколкото акциите на „Хо-Пак“ някога бяха имали от основаването й преди единадесет години.
	„4.30 пъти по 500 000 прави 2 150 000 — весело мислеше Горнт, — всичко в истинска ХК валута, ако в този момент искам отново да купувам — не е лошо за 48 часа работа. Но, още няма да купувам. Още не. Сега съм сигурен, че ще фалира, ако не днес, утре, четвъртък. Понеделник най-късно, защото няма банка в света, която би могла да устои на такъв натиск.
	И когато настъпи фалитът, ще купувам обратно по за няколко цента към долар и ще направя двадесет пъти по половин милион.“
	— Продай 200 000 — каза той, започвайки открито да продава под стойността.
	— Господи, мистър Горнт — ахна неговият брокер. — „Хо-Пак“ трябва да постави почти 5 милиона, за да покрие. Това ще разклати целия пазар.
	— Да — каза весело той.
	— Ще си имаме доста грижи, за да заемем акциите.
	— Тогава започвай.
	Брокерът му неохотно тръгна, но един от телефоните иззвъня.
	— Да? О хелоу, Дейтайм Чанг, поздрави той на сносен кантонезки. — Какво мога да направя за теб?
	— Надявам се да ми запазиш всичките пари, почтени Мидълмен. Как се продават акциите на „Ноубъл хаус“?
	— 23.30.
	Последва писък на изненада.
	— _Ау-ау-ау_, едва ли има и половин час откакто направих справка, _ау, ау, ау_! Моля продавай! Моля веднага продавай акциите от всички компании на „Струан“, веднага — „Ноубъл хаус“, „Гуд лак пропъртис“ и „Голдън фери“, също — как продава „Секънд грейт къмпани“, а?
	— 23.30.
	— _Айейа_, с един пункт по-ниско от сутринта? Богове, каква съдба! Продавай. Моля продавай всичко веднага!
	— Но Дейтайм Чанг, пазарът е доста стабилен и…
	— Веднага! Не си ли чул слуховете? „Ноубъл хаус“ ще фалира! Продавай, не губи време! Почакай за момент, моят съдружник Фанг-тат иска също да говори с теб.
	— Да, Търд Тоалетмейд Фанг?
	— Точно, както Дейтайм Чанг, почтени Мидълмен! Продавай! Преди да съм пропаднал! Продавай и ни се обади за цената ох, ох, ох! Моля бързай!
	Той затвори телефона. Това беше пето обаждане от стари клиенти и изобщо не му харесваше. Глупаци и паникьори. Двамата общо, Дейтайм Чанг и Търд Тоалетмейд Фанг бяха инвестирали 40 000 ХК в различни акции. Ако продаде в момента поради спадането на акциите на „Струан“, печалбата им щеше да е доста окастрена.
	Джоузеф Стърн беше начело на фирмата „Стърн енд Джонс“, която съществуваше в Хонконг от петдесет години. Те станаха брокери след войната. Преди това бяха лихвари, дилъри на валутен обмен и търговци на кораби. Той беше нисък, с тъмна коса, почти оплешивял мъж в края на шестдесетте и много хора мислеха, че има китайска кръв.
	Стърн отиде до голямата дъска и спря на колоната, където бяха изписани акциите на „Голдън фери“. Нанесе общия брой акции на Чанг и Фанг в колоната за продаване. Количеството беше малко.
	— Ще ги купя при 30 цента по-ниско.
	— Няма натиск върху „Голдън фери“ — остро каза Стърн.
	— Не, но компанията е на „Струан“. Да или не?
	— Знаеш, че печалбите на „Голдън фери“ са се повишили това тримесечие.
	— Жалко! Господи, каква горещина? Не мислиш ли, че бихме могли да си позволим климатична инсталация тук, а? Казвай да или не, приятел?
	Джоузеф Стърн помисли за момент. Не искаше да нажежава положението. Точно вчера акциите на „Голдън фери“ се покачиха с долар, защото в бизнес средите се знаеше за предстоящата годишна среща следващата седмица. Но той добре знаеше първото правило на борсата: вчерашният ден няма нищо общо с днешния. Клиентът му беше казал, „Продавай“.
	— 20 цента под пазарната цена? — попита той.
	— 30. Последно предложение. Какво те е грижа, ти ще си получиш комисионната. Съгласен ли си на 30 цента по-ниско?
	— Добре. — Стърн си проби път до другия край на дъската, продавайки повечето от акциите им без проблем, но всеки път трябваше да отстъпва от цената. Със затруднение намираше назаем акции на „Хо-Пак“. Сега спря на колоната, регистрираща банката. Имаше много предложения за продаване. Повечето бяха малки количества. Той написа 200 000 най-отдолу на колоната за разпродаване. През помещението мина шокова вълна. Не обърна внимание, само погледна към Форсайт, брокера на Ричард Куанг. Днес той единствен купуваше акции на „Хо-Пак.“
	— Куилън ли се опитва да разбие „Хо-Пак?“ — попита брокерът.
	— Тя е вече под обсада. Искаш ли да купиш дяловете?
	— Не, дори ако от това ти зависи живота! И „Струан“ ли продаваш по-ниско?
	— Не. Аз не.
	— Господи, това изобщо не ми харесва.
	— Тихо, Хари — каза някой. — Веднъж пазарът да се оживи, това е важното.
	— Страхотен ден, а? — подхвърли друг брокер. — Започна ли катастрофата? Аз ликвидирах моите, продадох тази сутрин. Сигурно предстои фалит, нали?
	— Не зная.
	— Шокиращо е за „Струан“, нали?
	— Вярваш ли на всички слухове?
	— Не, разбира се, но една дума, където трябва и е достатъчно, какво?
	— Не вярвам.
	— „Струан“ е паднал с 3.5 пункта за един ден, приятелче и вече много хора вярват — каза друг брокер. — Тази сутрин аз продадох моите акции от „Струан“. Ричард ще устои ли на натиска?
	— Това е в ръцете на… — Джоузеф се готвеше да каже на Бога, но се сети, че бъдещето на Ричард Куанг е в ръцете на вложителите и те вече бяха решили съдбата му. — Джос — каза той тъжно.
	— Да. Да се благодарим на Бога, че получаваме при всички положения комисионните си — и при пир и при глад, много весело, нали?
	— Много весело — повтори като ехо Стърн, ненавиждайки самодоволния английски акцент на изключителните английски училища, в които не бяха го допуснали, защото е евреин. Той видя, че Форсайт остави телефона и погледна дъската. Още веднъж той измрънка предложението си. Форсайт му кимна да се приближи. Той се промъкна през тълпата, без да го изпуска от очи.
	— Купуваш ли? — попита той.
	— Като му дойде времето, Джоузеф, стари приятелю — нежно добави Форсайт. — Между нас казано не можеш ли да разкараш Куилън от гърба ни? Имам повод да мисля, че е в съдружие със Саутбай.
	— Това публично обвинение ли е?
	— О хайде, само мое лично мнение, за Бога! Не четеш ли колоната на Хаплей? Тай-пановете и големите банки разпространяват слухове? Много добре знаеш, че Ричард е силен.
	— Ричард е толкова силен колкото и… Ротшилд! Ти знаеш, че има повече от билион в ре…
	— Аз бях свидетел на катастрофата през 1929 година, момче. Имаше трилион в резерв, независимо от това всички се разориха. Въпросът е до пари, кредити и ликвидност. И доверие. Купуваш ли, да или не?
	— Вероятно.
	— Докога ще можеш да удържаш?
	Форсайт го погледна.
	— Докато трябва. Аз съм борсов посредник. Изпълнявам нареждания. Независимо дали продавам или купувам получавам четвърт процент.
	— Ако клиентът плати.
	— Ще трябва. При нас са акциите му, нали? Ние си имаме правила. Но докато мисля по тези въпроси — отивай си, по дяволите.
	Стърн се засмя.
	— Аз съм британец, ние отиваме на небето, не го ли знаеше? Мисля, че ще купи преди затварянето на борсата.
	Беше три без петнадесет.
	— Добре — каза Горнт. — Сега аз ис… — Той спря. И двамата се обърнаха, тъй като почувстваха промененото настроение в залата. Дънрос придружаваше Кейси и Линк Бартлет към бюрото на Алън Холдбрук, вътрешният брокер на „Струан“.
	— Мислех, че днес повече няма да идва — каза подигравателно Горнт.
	— Тай-панът никога не бяга от неприятностите. Не е в характера му. — Стърн ги наблюдаваше внимателно. — Изглеждат доста приятелски настроени. Може слуховете изобщо да не са верни, може Йан да сключи сделката с „Пар-Кон“ и да си направи плащанията.
	— Няма да може. Тази сделка ще се провали. — Каза Горнт. — Бартлет не е глупак. Той трябва да е луд, та да влезе в тази загиваща империя.
	— Не знаех до преди малко, че „Струан“ са длъжници на банка „Орлин“. И че „Тода“ трябва да си получи парите за корабите до седмица-две. Също и глупавите клюки, че „Виктория“ няма да подкрепи „Ноубъл хаус“. „Само празни приказки“ — ми каза Хавъргил.
	— Какво друго би могъл да каже?
	След малка пауза, Стърн се обади:
	— Любопитно е, че всички клюки изплуваха днес.
	— Много любопитно. Продай 200 000 от тези на „Струан“.
	Очите на Стърн се разшириха и той сви рунтавите си вежди.
	— Мистър Горнт, не мислите ли…
	— Не. Прави каквото ти казват.
	— Този път мисля, че грешите. Тай-панът е твърде умен. Той ще се възползва от цялата възможна подкрепа, която би могъл да получи. Вие ще изгорите.
	— Времената се менят. Хората се менят. Ако „Струан“ са се разпрострели над кредита и не могат да плащат… Добре, приятелю, това е Хонконг и надявам се негодниците ще бъдат изправени до стената. Нека бъдат 300 000.
	— Да се предложат на каква цена?
	— На пазарната.
	— Ще ми трябва време, за да намеря акциите. Трябва да ги продавам на малки количества. Трябва да…
	— Какво искаш да кажеш, че моят кредит не е достатъчно добър за теб или че не можеш да осъществиш нормални борсови функции?
	— Не. Разбира се, че не — отговори Стърн, страхувайки се да не засегне най-големия си клиент.
	— Тогава продавай акции на „Струан“.
	Горнт гледаше след него, докато се отдалечаваше. Сърцето му радостно биеше.
	Стърн отиде при сър Луис Базилио от старата посредническа борсова фирма, „Базилио енд санс“, който лично притежаваше огромно количество акции на „Струан“, както и много солидни клиенти с големи количества. Взе назаем акции, върна се при дъската и регистрира голямото предложение за продаване в колоната за продаване. Тебеширът скърцаше звучно докато пишеше цифрата. Постепенно в залата настъпи тишина. Всички очи се обърнаха към Дънрос, Алън Холдбрук и американците, след това към Горнт и обратно към Дънрос. Горнт видя, че Линк Бартлет и Кейси го наблюдават и това му достави удоволствие, радваше се, че я вижда тук. Кейси носеше жълта копринена пола и блуза, златнорусата й коса бе вързана със зелен шал. Защо изглежда толкова сексуална — несъзнателно се питаше Горнт. — Странна покана витаеше около нея. Защо? Може би защото никакъв мъж не я задоволявал досега? Той й се усмихна, кимайки леко с глава. Тя отговори с полуусмивка. Поздравът му към Бартлет беше любезен. Линк му отвърна също толкова любезно. Погледът му се задържа, на Дънрос. Двамата мъже се взираха един в друг.
	Тишината тегнеше. Някой се изкашля нервно. Всички съзнаваха важността на предложението и изводите от него.
	Стърн повтори цифрите с тебешира. Холдбрук се наведе към Дънрос и се консултира с него, последният вдигна рамене и кимна с глава, след това се обърна и започна тихо да говори е Бартлет и Кейси.
	Джоузеф Стърн чакаше. След това някой предложи да купи част и започна пазарлък. Скоро 50 000 акции промениха собственика си и новата им пазарна цена стана 24.90. Той промени цифрата от 300 000 на 250 000 и отново зачака. Продаде още малко, но голямото количество остана. След това, понеже нямаше купувачи, се върна на бюрото си и седна.
	— Ако същата цифра остане до утре, това няма да е добре за „Струан“, изобщо няма да е добре.
	— Да. — Горнт продължаваше да гледа Кейси. Тя напрегнато слушаше Дънрос. Той се облегна назад и се замисли за момент. — Продай нови 100 000 на „Хо-Пак“ и още 200 000 на „Струан“.
	— Господи, мистър Горнт, ако „Струан“ загине целият пазар ще стана нестабилен, дори вашата компания ще загуби.
	— Ще има приспособяване, много приспособявания, разбира се.
	— Ще има кървава баня. Ако „Струан“ фалира ще последват и други компании, ще бъдат пометени хиляди инвеститори и…
	— Аз нямам нужда от лекция върху икономиката на Хонконг, мистър Стърн. — Ако не искаш да изпълняваш инструкции ще прехвърля бизнеса си при друг.
	Стърн почервеня.
	— Аз ще… Първо трябва да събера акциите. Това количество… да взема тази сума.
	— Тогава съветвам те да побързаш! Искам да го видя на дъската днес!
	Горнт го видя да отива, наслаждавайки се неимоверно на момента.
	„Копелдак — мислеше той. — Борсовите посредници са само паразити, абсолютно всички“. Той се чувстваше абсолютно сигурен. Парите на Бартлет вече бяха прехвърлени на неговата сметка. В този момент можеше да започне да купува обратно и пак щеше да е с милиони напред. Доволен насочи вниманието си към Кейси. Тя го наблюдаваше. Не можа да прочете нищо в погледа й.
	Джоузеф Стърн обикаляше брокерите. Отново се спря пред бюрото на Базилио. Сър Луис Базилио отклони поглед от дъската и му се усмихна.
	— Какво, Джоузеф? Искаш да вземеш на заем още акции на „Ноубъл хаус“?
	— Да, моля.
	— За Куилън? — попита сър Луис. Той беше прекрасен възрастен мъж, елегантен, много слаб и в края на седемдесетте — тазгодишният председател на съвета, който ръководеше борсата.
	— Да.
	— Ела, седни тук, дай да си поговорим, приятелю. Сега още колко ще искаш?
	— 200 000.
	Сър Луис се намръщи.
	— 300 000 на дъската — нови 200 000? Това тотална атака ли е?
	— Той… той не го каза, но мисля, че е.
	— Колко жалко, че тези двамата не могат да се помирят.
	— Да.
	Възрастният мъж помисли малко и след това каза още по-тихо:
	— Аз обмислям прекратяване на сделките с акции на „Хо-Пак“, а от обяд и за акциите на „Ноубъл хаус“. Много съм обезпокоен. Точно в този момент фалитът на „Хо-Пак“, чифтосан с фалит на „Ноубъл хаус“, може да разбие целия пазар. Мадона, невероятно е „Ноубъл хаус“ да фалира, това би повлякло стотици от нас, може би цял Хонконг, немислимо.
	— Може би „Ноубъл хаус“ се нуждае от щателна ревизия. Мога ли да взема на заем 200 000 акции?
	— Първо ми отговори на това, да или не и ако е да, докога: Трябва ли да преустановим с „Хо-Пак“? Трябва ли да преустановим „Ноубъл хаус“? Аз подложих на гласуване всички други членове на съвета, освен теб, те са разделени почти наполовина.
	— Нито единият, нито другият някога са били оставяни висящи. Ще бъде лошо да се остави в нерешено положение и „Хо-Пак“ и „Ноубъл хаус“. Това е свободно общество — в най-добрия смисъл. Трябва да оставиш нещата естествено да се решат, „Струан“ и Горнт и всички останали, нека най-добрият да застане начело и най-слабият… — Стърн поклати уморено глава. — За мен е лесно да го кажа, Луис, аз не съм голям инвеститор в нито една от двете.
	— Къде са твоите пари?
	— В диаманти. Всички евреи имат нужда от дребни неща, неща, които могат лесно да се пренасят и лесно да се укриват, неща, които бързо се обръщат в пари.
	— Тук няма причини да се страхуваш, Джоузеф. Колко години семейството ти е тук и просперира? Виж Соломон — те със сигурност са най-богатата фамилия в Азия.
	— За евреите страхът е начин на живот. И това да бъдат мразени.
	Старият мъж отново въздъхна.
	— Ах този свят, този прекрасен свят, колко прекрасен би могъл да бъде.
	Телефонът на бюрото му позвъня и той вдигна слушалката. Ръцете му бяха малки, португалският му звучеше мелодично и гладко за Стърн, независимо, че нищо не разбираше от езика. Разбра единствено обръщението, „Синьор Мата“ казано много почтително няколко пъти, но името не значеше нищо за него. След малко сър Луис затвори телефона, много замислен.
	— Финансовият секретар се обади, страшно е обезпокоен. Има парламентарна делегация тук и банков фалит ще бъде нещо много лошо за нашия имидж, лошо ще е за всички. — Посъветвах го да предложи закон, който губернаторът да подпише — банките да бъдат управлявани, както се прави в Англия и горкото момче едва не припадна. Не трябва да си правя такъв майтап. — Стърн се усмихна заедно с него. — Като че ни е дотрябвала намесата на правителството! — Погледът му стана сериозен. — И така Джоузеф, гласуваш ли да не се намесваме — или да оставим висящи акциите на едната или на двете, ако решим така докога?
	Стърн погледна часовника. Ако сега отиде при дъската, още имаше време да регистрира и двете предложения и да предизвика Форсайт. Беше вълнуващо да държи две съдби в ръцете си, независимо че е временно.
	— Може да е много хубаво, а може да е и лошо. Как са гласовете дотук?
	— Казах ти, почти еднакви.
	Последва раздвижване и двамата мъже погледнаха нагоре. Ново количество акции на „Струан“ смениха собственика си. Цената беше паднала на 24.70. Филип Чен се беше надвесил над бюрото на Холдбрук.
	— Горкият Филип, не изглежда добре — каза със състрадание сър Луис.
	— Не. Жалко за Джон. На мен той ми харесваше. Има ли нещо ново за Бившите вълци? Мислиш ли, че вестниците преувеличават?
	— Не. Не мисля. — Старите му очи примижаха. — Не повече от теб, Джоузеф.
	— Какво?
	— Искаш да оставиш този ден да свърши, нали? Това ли искаш?
	— Какво по-добро решение може да има?
	— Ако не бях толкова стар, щях да се съглася с теб. Но тъй като съм толкова стар и тъй като не съм сигурен в утрешния ден, а и не зная дали ще го дочакам, предпочитам драмата да стане днес. Много добре. Няма да броя твоя глас този път и тъй като съветът е в безизходно положение, решението ще взема аз. Можеш да заемеш 200 000 акции на „Ноубъл хаус“ до петък, до петък в два часа. Тогава мога да си ги поискам обратно — аз трябва да мисля и за себе си! — Проницателните, но любезни очи на покритото с бръчки лице подканиха Стърн да се изправи. — Какво ще направиш сега, млади приятелю?
	Джоузеф Стърн се усмихна тъжно.
	— Аз съм само борсов посредник.
	Той отиде до дъската и с твърда ръка записа в колоната за продаване на „Хо-Пак“. След това в настъпилото затишие отиде и записа и в колоната на „Струан“ много ясно предложената за продаване цифра, съзнавайки, че е в центъра на събитието. Чувстваше омразата и завистта. Повече от 500 000 акции на „Струан“ се предлагаха за продан, повече отколкото някога са били продавани в историята на стоковата борса. Стоеше, очаквайки звънецът да оповести края на работния ден. Отново суматоха, предизвикана от любопитство, когато Суржани, купи известно количество акции, но се знаеше, че е привърженик на „Струан“ и поддръжник на фамилията Дънрос. Независимо, че купи 150 000, това не промени много чудовищно голямото предложение на Горнт. Тишината в залата болезнено тегнеше. Оставаше само една минута.
	— Ние купуваме! — гласът на тай-панът разсече тишината.
	— Всичките ми акции ли? — попита с дрезгав глас Стърн.
	— Да. Твоите и всички останали на пазарната цена.
	Горнт се изправи на крака.
	— С какво? — саркастично запита той. — Това е почти 9 милиона.
	Дънрос също беше изправен и го гледаше с подигравателна полуусмивка.
	— „Ноубъл хаус“ е достатъчно силен за толкова — и за още много милиони! Някой съмнявал ли се е в това?
	— Аз се съмнявам — и утре ще продавам под пазарната!
	Точно в този момент звънецът за края на работния ден иззвъня. Напрежението се стопи и последва одобрително оживление.
	— Господи какъв ден…
	— Добрият стар тай-пан…
	— Няма да може да устои на повече…
	— Дали този път Горнт ще успее да победи…?
	— Господи, аз направих цяло състояние от комисионни…
	— Мисля, че Йан се е изплашил…
	— Не забравяй, той има пет дни до плащане на акциите…
	— Няма да може да купува така утре…
	— Господи, утре! Какво ли ще става утре…
	Кейси се разшава на мястото си, сърцето й думкаше. Очите й се местеха от Дънрос на Горнт и после се обърна към Бартлет, който седеше с вперен в дъската поглед, подсвирквайки беззвучно. Тя благоговееше — и малко се страхуваше.
	Малко преди идването си тук на срещата с Дънрос, Линк Бартлет й беше казал за плана си, за обаждането си на Горнт и за срещата им.
	— Сега знаеш всичко, Кейси — каза й нежно той, усмихвайки се. — Сега и двамата са предизвикани и ние контролираме битката, всичко за 2 милиона само. Двамата са се хванали гуша за гуша и всеки готов да убие другия. Сега само ще чакаме. Понеделник е решаващ. Ако победи Горнт, ние също печелим. Ако спечели Дънрос, ние печелим. И в двата случая ставаме „Ноубъл хаус“.


>	31

#	15:03 часа

	Алексей Травкин, треньорът на „Ноубъл хаус“, мина по оживената уличка след „Натан роуд“ в Каулуун и влезе в ресторант „Грийн дрегън“. Той носеше 38-калибров пистолет под лявата си мишница, походката му беше лека за мъж на неговата възраст.
	Ресторантът беше обикновен, малък и никакъв, без покривки на около дванадесетте си маси. На една от тях, четирима китайци шумно сърбаха супа с нудълс. Скучаещ келнер седнал до касата вдигна поглед от фиша за състезанията и понечи да стане с листа за менюто. Травкин му направи знак да не става и мина под арката, водеща към задната част на ресторанта.
	Малката стаичка оттатък беше с четири маси. Вътре седеше само един мъж.
	— Здравствуйте — проточено поздрави Суслов, облечен в добре ушит летен костюм.
	— Здравствуйте — отговори Травкин, присвивайки очи. — Вие кой сте?
	— Приятел, Ваше Височество.
	— Моля, да не ме наричате така, аз не съм височество. Вие кой сте?
	— Казах ви приятел съм. Някога сте били принц. Ще седнете ли при мен? — Суслов любезно му посочи стола срещу себе си. Върху масата имаше отворена бутилка водка и две чаши. — Вашият баща също е бил принц, като и неговият баща и така генерации наред, принц на Курган и дори Тобол.
	— Вие май говорите на арабски — каза външно спокоен Травкин и седна срещу него. Почувства пистолета под мишницата си и това му отвлече вниманието за момент. — Съдейки по акцента, вие сте московчанин — и грузинец.
	Суслов се засмя.
	— Имате добър слух, принц Курган. Да, московчанин съм, но съм роден в Грузия. Името ми не е важно, но съм приятел.
	— От моите, руските или от съветските?
	— От всичките три. Водка? — попита Суслов, вдигайки бутилката.
	— Защо не? — Травкин го гледаше като налива чашите, след това без колебание вдигна чашата откъм страната на Суслов. — Наздраве!
	Без да се смути Суслов взе другата, чукнаха се, пиха до дъно и си наляха отново.
	— Наздраве!
	— Вие ли ми изпратихте бележката?
	— Имам вести от съпругата ви.
	— Аз нямам съпруга. Какво искаш от мен, ПРИЯТЕЛ? — Начинът, по който го каза, звучеше обидно. Той видя огънчето неприязън в очите на Суслов.
	— Този път извинявам грубостта ти, Алексей Иванович, — каза с достойнство Суслов. — Нямаш причини да си невъзпитан с мен. Никакви. Обидил ли съм те?
	— Кой всъщност си ти?
	— Името на съпругата ти е Несторова Микейл и баща й е принц Анатолий Сергеев, чийто земи са се простирали над Караганда, което не е далеч от фамилните ти земи на изток от Урал. Той е бил казак, нали, велик казахски принц, когото някои хора са наричали Косакс?
	Травкин запази спокойствие, но кръвта се дръпна от лицето му. Той се протегна и наля чашите, бутилката все още беше наполовина пълна.
	— Това е хубава водка, не като тази пикня, която тук продават. Откъде я купуваш?
	— От Владивосток.
	— А. Бил съм там. Мръсен град, но водката е добра. Сега кажи си истинското име и какво искаш от мен?
	— Ти познаваш добре Йан Дънрос, нали?
	Травкин се сепна.
	— Аз тренирам конете му… аз съм… това е третата ми година при него, защо?
	— Искаш ли да видиш принцеса Несторова и…
	— Господи милостиви, който и да си ти за Бога, казах ти, че нямам съпруга. Сега за последен път те питам, какво искаш от мен?
	Суслов напълни чашите и продължи с още по-любезен тон.
	— Алексей Иванович Травкин, твоята жена, принцесата, сега е на шестдесет и три години. В момента живее в Якутск на…
	— На Лена? В Сибир? — Травкин помисли, че ще му се пръсне сърцето. — Какъв Гулаг е това, проклетнико!
	Келнерът от съседното помещение, където сега нямаше никой, моментално подаде глава, но след това се прозя и пак се зачете.
	— Това не е Гулаг, защо трябва непременно да е Гулаг? — каза Суслов със сериозен глас. — Принцесата замина за там по собствено желание. Тя живее там от времето, когато напусна Курган. Нейната… — Суслов бръкна в джоба си и извади портфейла си.
	— Ето това е нейната дача в Якутск — каза той, поставяйки фотография на масата. — Принадлежи на нейното семейство, предполагам.
	Дачата бе обвита в сняг сред горска просека и с добре поддържана ограда. Изглеждаше чудесно с виещ се нагоре пушек от комина. Дребна загърната фигура се усмихваше весело към камерата — лицето твърде далече, за да бъде видяно ясно.
	— И това е моята съпруга? — каза Травкин с груб глас.
	— Да.
	— Не вярвам!
	Суслов постави долу нова фотография. Портрет. Жената беше с побелели коси, в края на петдесетте или шестдесетте и независимо, че грижите на целия свят се бяха отразили там, лицето й все още имаше излъчване. Топлината на израза й сякаш го докосна и той се пречупи.
	— Ти… ти КГБ проклетник — изсъска дрезгаво той, сигурен, че бе я разпознал. — Вие, мръсни човекоядци…
	— За това, че я открихме ли? — ядоса се Суслов. — За това, че се погрижихме за нея, не я закачахме и не я изпратихме в… лагер, което всички вие заслужавахте? — възмутен, той си наля още водка. — Аз съм руснак и съм горд, че съм, а ти си захвърлен емигрант. Баща ми и неговият баща са били притежавани от един от вашата класа. Баща ми е умрял на една от барикадите през 1916 година, майка ми също — преди да умрат от глад. Те… — С голямо усилие се овладя. След това продължи с променен тон, — съгласен съм, че има много да се прощава и да се забравя от двете страни, всичко това е минало, но ще ти кажа: ние, съветските — не всички сме животни — не всеки от нас. Не сме, като палача Берия и сатаната убиец Сталин. Не всички. Той извади кутията си с цигари. — Пушиш ли?
	— Не. Ти от КГБ ли си или от ГРУ?
	КГБ беше съкращението на Комитет за Държавна сигурност, ГРУ — на Главно разузнавателно управление. Това не бе първият им опит да го вербуват. Преди винаги успяваше да се измъкне със своята измислена, безцветна история за прикритие. Но сега го бяха пипнали. Този тук, знаеше твърде много за него, твърде много истина. Кой си ти копеле? И до какво се домогваш?
	— Съпругата ти знае, че си жив.
	— Не е възможно. Тя е мъртва. Тя е била убита от тълпите, когато нашите… когато нашият дом в Курган беше обграден, запален, разрушен — най-красивият, най-незащитеният дом на стотици мили.
	— Тълпите имаха правото да…
	— Това не бяха нашите хора, тези бяха водени от троцкисти, които след това избиха моите селяни — докато дойде техният ред, да бъдат прочистени от собствените си гадини.
	— Може и така да е, а може и да не е. — Хладно каза Суслов. — Дори и така да е било, принце, тя е избягала с една възрастна камериерка, отправила се на изток, където мислела, че ще те настигне през Сибир и Манджурия. Камериерката е била австрийка, името й е Павчен.
	Въздухът не му достигаше.
	— Пак лъжи. Жена ми е мъртва. Тя не би могла да отиде толкова на север.
	— Да, но е отишла. Нейният влак се е отклонил на север. Било е есен. Паднал бил първият сняг и тя решила да остане и изкара зимата в Якутск. Налагало се е… — Суслов постави още една снимка — била е бременна. Това е синът ти и неговото семейство. Снимката е от миналата година.
	Мъжът беше красавец, около четиридесетгодишен. Беше във военна униформа, майор от въздушните сили, самоуверено усмихнат, прегърнал красивата си жена и още трите им щастливи деца, бебе, усмихнато момиче на шест или седем години с липсващи предни зъби и момче на десет години, опитващо се да стои сериозно пред камерата.
	— Съпругата ти го е кръстила Пьотр Иванович, на името на дядо ти.
	Травкин не се докосна до снимката. Само се взираше с побеляло от вълнение лице. След това отклони поглед и си наля водка, после като че досетил се за Суслов наля и на него.
	— То е… това е съвършен монтаж — каза той, — опитвайки се да звучи убедително. — Абсолютен.
	— Бебето се казва Виктория, момичето Наташа на името на твоята баба. Момчето е Алексей. Майор Иванович е летец на бомбардировач.
	Травкин нищо не каза. Погледът му се върна на портрета с красивата възрастна дама и почти се просълзи, но гласът му остана твърд.
	— Тя знае ли, че съм жив?
	— Да.
	— От кога знае?
	— От три месеца. Преди три месеца един от нашите хора й каза.
	— Кои са вашите хора?
	— Искаш ли да я видиш?
	— Защо от три месеца? Защо не отпреди година… или от преди три години?
	— Едва преди шест месеца открихме, кой си всъщност.
	— Как успяхте да го сторите?
	— Ти завинаги ли очакваше да останеш анонимен?
	— Ако тя знае, че съм жив и ваш човек й е съобщил, тя щеше да ми напише… Да. Те биха я накарали да го направи ако… — Гласът на Травкин беше странен. Той се чувстваше извън себе си, като в кошмар. — Тя щеше да ми напише писмо.
	— Тя ти написа. Ще ти го предам след няколко дни. Искаш ли да се видите?
	Травкин овладя болката си. Той посочи семейния портрет.
	— И той… знае ли, че аз съм жив?
	— Не. Никой от тях не знае. Стана така не по наше желание, така искаше съпругата ти. За по-сигурно — за да го предпази, така каза тя. Като че ще отмъщаваме за греховете на бащата! След две години в Якутск настъпил мир и тя останала там. Тогава те мислела за убит, независимо, че се надявала да си жив. Отгледала сина ти, казвайки му, че си умрял и той не знае нищо за теб. Все още не знае. Както виждаш, двамата можете да се гордеете с него. Бил е пръв ученик в местното училище, после постъпил в университет, както става днес с надарените деца… Знаете ли Алексей Иванович, по мое време аз бях първенец в цялата област и затова влязох в университет, първият от нашето село. Днес в Русия има справедливост.
	— Колко трупа си оставил след себе си, за да стигнеш до това положение?
	— Няколко — каза неопределено Суслов, — всичките бяха криминални или врагове на Русия.
	— Разкажи ми за тях.
	— Ще ти разкажа някой ден.
	— Ти участвал ли си в последната война или си бил политкомисар?
	— Шестнадесети танков корпус, Четиридесет и пета армия. Участвах в битката за Севастопол… и за Берлин. Командир на танк. Искаш ли да видиш жена си?
	— Повече от живота си, ако това наистина е жена ми и ако още е жива.
	— Жива е. Аз мога да го уредя.
	— Къде?
	— Владивосток.
	— Не. Тук в Хонконг.
	— Съжалявам, това е невъзможно.
	— Разбира се. — Травкин се разсмя, без да му е смешно. — Разбира се, ПРИЯТЕЛ. Водка? — Той наля останалата, разделяйки я по равно. — Наздраве!
	Суслов го гледаше втренчено. После сведе поглед надолу към портрета и снимката на майора и семейството му и ги взе от масата. Тишината стана тягостна. Почеса се по брадата. След това решително каза:
	— Добре. Тук в Хонконг — сърцето на Травкин подскочи от вълнение.
	— В замяна на какво?
	Суслов си загаси фаса.
	— Информация. И сътрудничество.
	— Какво?
	— Искам да знам всички за тай-пана на „Ноубъл хаус“, всичко каквото си правил в Китай, кого познаваш там и кого си срещал там.
	— И сътрудничество за какво?
	— По-късно ще разбереш.
	— В замяна на което ще доведете съпругата ми в Хонконг, така ли?
	— Да.
	— Кога?
	— За Коледа.
	— Как бих могъл да ви вярвам?
	— Не можеш. Но ако ни сътрудничиш, тя ще е тук за Коледа.
	Травкин гледаше към двете фотографии, с които Суслов си играеше, след това забеляза израза на лицето му и стомахът му се обърна.
	— При всички положения, трябва да си честен с мен. С или без твоята жена, принц Курган, винаги ще имаме сина ти и семейството му, като заложници.
	Травкин допи последната си водка.
	— Сега разбрах какво всъщност сте вие. С какво искаш да започна.
	— С тай-пана. Но първо искам да отида до тоалетната. — Суслов се изправи, попита келнера, къде е тоалетната и излезе през кухнята.
	Останал сам го обзе отчаяние. Той вдигна от масата снимката с дачата, която Суслов не беше взел и се взря в нея. Очите му се изпълниха със сълзи. Избърса ги и почувства пистолета под рамото си, но сега това не помогна. С цялата си вътрешна сила, реши да бъде разумен и да не вярва, но със сърцето си знаеше, че ще направи всичко, ще рискува всичко, за да я види.
	Години наред се бе мъчил да отбягва тези ловци, знаейки, че е преследван. Беше начело на белите в своя район по продължение на Транссибирската железопътна линия и уби много червени. Накрая се умори от убийства и през 1919 година замина за Шанхай, за да се установи там, докато японците нахлуха. Избяга и се присъедини към китайските партизани, пробивайки си път с оръжие на юг и запад до Чанкинг, там се присъедини към други мародери, англичани, французи, австрийци, китайци, към всеки готов да плаща, до момента на безусловната капитулация на Япония и тогава обратно в Шанхай и съвсем скоро отново трябваше да бяга. Винаги бягащ.
	Кълна се в Божията кръв, скъпа моя, аз зная, ти си мъртва. Зная го. Каза ми го един, който видял, как обграждат дома ни, видял как се нахвърлят върху теб…
	Но сега?
	Наистина ли си жива?
	Травкин с омраза погледна вратата на кухнята, убеден, че винаги ще бъде гонен докато не се увери, че тя е мъртва. Кой е този лайнар? Как са ме открили?
	Намръщен продължи да чака и да чака и изведнъж обзет от паника отиде да го потърси. Тоалетната беше празна. Изскочи на улицата, но видя само непознати хора. Мъжът беше изчезнал.
	В устата си имаше гаден вкус и му се повръщаше от лоши предчувствия. За Бога, какво ли иска от тай-пана?


>	32

#	17:50 часа

	— Хелоу, Йан, — каза Пенелоуп. — Рано си у дома! Как ти мина деня?
	— Добре, добре — отговори Дънрос разсеяно. Освен всички бедствия, точно преди да си тръгне от офиса му се обади Брайън Куок и му каза, наред с многото неща и това, че вероятно А. М. Г. е бил убит и го предупреди да вземе сериозни предпазни мерки.
	— Ох, това е един от онези дни, нали? Искаш ли да пийнем нещо? Да! Какво ще кажеш за шампанско?
	— Чудесна идея — той видя нейната усмивка и отвърна много по-сърдечно — Пен, ти четеш мисли!
	Шампанското вече беше изстудено в кофичка с лед, бутилката отворена, в две чаши налято и една празна чаша, чакаща него.
	— Кейти е горе. Чете на Глена, преди заспиване — каза Пенелоуп, наливайки му вино. — Тя… тя току-що ми каза за… за болестта си.
	— Ох. — Той взе чашата. — Благодаря. Ендрю как е приел съобщението й? Той нито не спомена пред мен днес.
	— Тя ще му каже тази вечер. Шампанското е за кураж. — Пенелоуп погледна с болка към него. — Тя ще се оправи, Йан, нали?
	— Мисля, че да. Имах дълъг разговор с доктор Тулей. Той ме обнадежди, даде ми имената на трима специалисти в Англия и на още трима в Америка. Пуснах телеграма за назначаване на преглед при тези от Англия и доктор Фергюсън им изпрати епикризата — всичко ще е там, когато вие пристигнете.
	Тя пийваше от виното. Лек бриз правеше знойният ден много по-поносим. Френските прозорци бяха отворени към градината. Беше около шест часа.
	— Мислиш ли, че трябва веднага да тръгнем? Ако отложим с няколко дни ще бъде ли от значение?
	— Не мисля.
	— Но трябва да заминем, нали?
	— Ако беше ти, Пен, вече щяхме да сме в самолета за там.
	— Ако ти съобщя.
	— Щеше да ми кажеш.
	— Предполагам, че щях. Направих резервация за утре. Кейти също смята, че така трябва да постъпим. Заминаваме с полета на БОАК.
	Той се сепна.
	— Клаудия не ми е казала.
	Тя се усмихна.
	— Сама направих резервацията. Много съм способна. За Глена, мен и Кейти. Можем да вземем със себе си и изследванията. Помислих, че Кейти трябва да замине сама, без децата. Те ще са добре с _амите_.
	— Така е най-добре. Доктор Тулей бе твърд по въпроса, да не се преуморява. Това било най-важното, каза той, много почивка. — Дънрос й се усмихна. — Благодаря, Пен.
	— Колко страшно, нали?
	— Най-лошото, Пен. Няма лечение. Той мисли… той мисли, че медикаментите ще спрат развитието на болестта. — Допи чашата си и наля и на двамата. — Някакви съобщения?
	— Ох, извинявай! Да, на шкафа са. Обаждаха се от Марсилия преди малко.
	— Сюзан?
	— Не. Мистър Делан.
	— Той е наш агент там.
	— Колко жалко за младия Борже.
	— Да. — Дънрос набързо прегледа съобщенията. Джонджон от банката, Холдбрук, Филип Чен и неизбежното „моля обади се на Клаудия“. Той въздъхна. Само преди половин час бе излязъл от офиса и трябваше да й се обажда. Няма покой за грешниците.
	Достави му голямо удоволствие, че засече Горнт на борсата. Това, че в момента нямаше пари да плати не го тревожеше. Помисли си, че има пет дни на разположение. Всичко ще се оправи — ако съдбата пожелае. Да, джос!
	Откакто се обади неговият борсов посредник, обзет от паника и му съобщи за слуховете, които се разнасяха из борсата, той се мъчеше по всякакъв начин да осигури защитата им срещу внезапната, неочаквана атака. Заедно с Филип Чен, Холдбрук, Гавалан и де Вил се свързаха с притежателите на голямо количество акции на „Струан“ и ги успокоиха. Помолиха да отказват големи количества заем на Горнт, да го оставят висящ, като му дават малки бройки тук и там. На съвсем малко негови хора се довери, под абсолютен секрет, че сделката с „Пар-Кон“ е подписана и предстои да се постави печата на „Струан“ и че това ще даде страхотна възможност да бъде размазан „Ротуел-Горнт“ веднъж завинаги.
	— Ако Горнт продава под пазарната цена, негова си работа. Ще се правим на уязвими, но ще поддържаме акциите. След това в петък анонсираме, те се вдигат и той ще си изгуби дори ризата, връзката и панталоните, — така казваше на всички. — Ще си вземем въздушните линии заедно с неговите, както и корабите. Въздушният и морският транспорт в Азия ще са наши.
	Беше внушавал доверие цял ден, без сам да е сигурен. Много големи притежатели на негови акции му звъниха, изнервени от ситуацията на борсата, но той успя да ги успокои. Двамата Тайтфист Танг и Фор Фингър Уу притежаваха количества акции на „Струан“. Той звъня и на двамата следобед, за да получи съгласието им да не дават в заем или продават до края на следващата седмица. Съгласиха се, но не му беше лесно да ги склони.
	Горе-долу успях да се справя с началния етап на атаката. Утре ще разберем истинската история — или в петък. Дали Бартлет е враг, приятел или Юда?
	Почувства надигаща се ярост, но я овладя. Любопитно е, че всичко, което Бартлет каза вечерта на партито — всички тези толкова секретни неща, които така леко и неочаквано разкри, за да сломи защитата ми — като по чудо минаха през борсата, като тайфун. Кой е шпионинът? Кой му е дал информацията? Дали и той не е шпионин на „Севрин“? Да оставим това, за момента всичко е предпазено, така мисля.
	Дънрос отиде на телефона и помоли за телефонен разговор с мистър Делан.
	— Дали Сюзан е пристигнала вече? — попита Пенелоуп.
	— Мисля да. Ако самолетът е пристигнал по разписание. Сега е единадесет часа в Марсилия, не би трябвало да е нещо спешно. Колко жалко за Борже!
	— Какво ли ще прави Аврил?
	— Ще се оправи. Аврил ще си дойде у дома, ще отгледа детето и скоро ще срещне новия очарователен принц. Когато нейният син порасне ще работи за „Струан“, а дотогава тя ще бъде покровителствана и гледана.
	— Вярваш ли в това, Йан — за очарователния принц?
	— Да — твърдо каза той. — Вярвам, че всичко ще бъде добре. Всичко ще е добре, Пен, за нея, за Кейти, за… за всеки.
	— Ти не можеш да носиш всички, Йан.
	— Зная. Но никой от фамилията няма да има нужда от нещо, докато аз съм жив.
	Жена му го погледна и си спомни времето, когато го видя за първи път, като млад бог, седнал в повредения си бомбардировач, който трябваше да се е разбил, но по чудо не бе.
	Беше отдавна, преди хиляди години, в друг живот, помисли тя. Толкова ужасни дни. Дали ще загине днес или ще се върне? Дали ще умра аз днес при бомбардировките? Къде са мама и татко и дали само телефонът е повреден или целият дом е изчезнал, като хилядите други?
	Един ден и това се случи и тя нямаше вече минало. Само Йан и неговите ръце, сила, сигурност, доверие, и ужасът, че може да бъде убит, като толкова други.
	— Надявам се да е завинаги, скъпи — каза с нейния спокоен равен глас, искайки да скрие безграничната си любов. — Да. Искам да си безсмъртен!
	Той й се усмихна с любов.
	— Аз съм безсмъртен, Пен. Дори след смъртта си ще се грижа за теб, Глена, Дънкън, Ейдриън и за всички останали.
	Тя го гледаше.
	— Като Дърк Струан?
	— Не — отговори той сериозно. — Той е личност, която няма да достигна. Дърк Струан е вечен — аз съм временен. — Много си сериозна тази вечер, а?
	И двамата се засмяха.
	— Мислех си само, колко е преходен животът, колко жесток, неочакван и безмилостен. Първо Джон Чен и сега Борже, Кейти… Кой ли ще е следващият?
	— Би могъл да бъде всеки от нас. А дотогава ще бъдем, като китайците. Ще помним, че под небето всички гарги са черни. Животът е хубав. Боговете правят грешки и отиват да спят, така че ние правим най-доброто, което можем и никога не се доверяваме на белите хора!
	Тя се разсмя, успокоена.
	— Има моменти, Йан Струан Дънрос, когато много ми харесваш. Не мис…
	Телефонът позвъня.
	— О, хелоу, Ландо, — какво има?
	— Надявам се, че не те безпокоя, тай-пан.
	— Няма нищо. Току-що се прибрах. Какво мога да направя за теб?
	— Извинявай, но аз оттеглям обещаните за подкрепа утре 15 милиона. Временно… Пазарът ме изнерви.
	— Няма защо да се безпокоиш — каза Дънрос, стомахът му се обърна. — Това са трикове на Горнт.
	— Наистина съм обезпокоен. Не е само Горнт. Също и „Хо-Пак“ и реакцията на целия пазар — каза Мата. — С навалицата пред банката проточена чак до „Чинг просперити“ дори и „Вик“… всички признаци са лоши и искам да почакам и да видя.
	— Утре е решаващо, Ландо. Утре. Разчитах на теб.
	— Утрои ли следващата ни златна поръчка, както поисках?
	— Да, лично го направих. Получих по телекса потвърждение от Цюрих с обичайния код.
	— Отлично, отлично!
	— Ще ми трябва потвърждението на кредита утре.
	— Разбира се. Ако изпратиш сега някого в нас, ще предам чек за цялата сума.
	— Личен чек ли? — Дънрос недоумяваше. — От коя банка, Ландо?
	— „Виктория“.
	— Това са много пари, ако ги изтеглиш в този момент…
	— Аз не ги изтеглям, само плащам за златото. Искам по-скоро да имам част от фондовете си вън от Хонконг за седмица-две и моментът е идеален за това. Нареди им да телеграфират още рамо сутринта. Да. Аз не тегля фондове, Йан, само плащам за златото. Ако бях на твое място щях да си осигуря ликвидни фондове.
	Дънрос отново получи неприятно усещане в стомаха си.
	— Какво си чул?
	— Познаваш ме, аз съм по-страхлив от теб, тай-пан. Твърде скъпо ми струват моите пари.
	— Не по-скъпо, отколкото на мен.
	— Да. Ще се консултираме утре и тогава ще видим. Но не разчитай на тези 15 милиона. Съжалявам.
	— Сигурно си чул нещо. Твърде добре те познавам. Кажи какво е? Знаеш, че с хартия не можеш да загърнеш огън, искам да кажа, тайна дълго време не се пази.
	Последва дълга пауза, след което Мата съвсем тихо му каза:
	— Казано под секрет, Йан, старият Тайтфист Танг продава големи количества. Той се е приготвил да продаде всичките си акции. Този стар дявол може да умира, но носът му е чувствителен, както винаги, когато има опасност да загуби и една медна монета, не си спомням някога да е грешил.
	— Всичките си акции? — остро попита Дънрос. — Кога говори с него?
	— Цял ден съм в контакт с него. Защо?
	— Аз говорих с него следобед и той ми обеща да не продава или заема никакви акции на „Струан“. Променил ли си е мнението?
	— Не. Сигурен съм, че не е. Не би могъл. Той няма акции на „Струан“.
	— Има 400 000 дяла!
	— Той не е имал, тай-пан, независимо, че количеството е приблизително 600 000 — сър Луис има твърде малко собствени акции, той е един от многото хора на Тайтфист Танг. Сър Луис се освободи днес от всичките 600 000. Слушай, млади приятелю, под абсолютен секрет ти съобщавам, защото искам да знаеш, да си предупреден: Тайтфист нареди на сър Луис да продава или дава на заем всички акции на „Ноубъл хаус“, още в момента на пускане на слуховете тази сутрин. 100 000 бяха пръснати между брокерите и незабавно продадени, останалите… половин милион, които ти купи от Горнт са на Тайтфист. Щом се разбра за започването на натиск върху „Ноубъл хаус“ и че Горнт продава под пазарната цена, Тайтфист каза на сър Луис да ги даде на заем и запази символично само 1 000. За лице. Когато борсата затвори Тайтфист беше много доволен. Беше с два милиона печалба.
	Дънрос стоеше като вкаменен. Чу гласа си спокоен и непроменен и това му достави удоволствие, но беше шокиран. Щом Тайтфист е продал, Чинг ще направи същото и още дузини ще го последват, а това значи хаос.
	— Старият негодник! — каза той, не трябва да му се забелязва. Грешката беше негова, не беше говорил навреме с Тайтфист. — Ландо, какво ще правиш с твоите 300 000 дяла — и отгоре?
	Почувства колебанието на португалеца и стомахът му се обърна отново.
	— Още са в мен. Купих ги при 16, когато за първи път обяви компанията за обществена, така че още няма защо да се безпокоя. Може би Аластър Струан беше прав, когато се обяви срещу преминаването към обществена компания — „Ноубъл хаус“ е уязвима само поради тази причина.
	— Степента на нашия прираст е пет пъти по-голям от този на Горнт и ако не бяхме станали обществена компания, никога нямаше да издържим на бедственото положение, което наследих. Ние сме поддържани от „Виктория“. Все още имаме банковия запас и мнозинството в директорския съвет, така че трябва да ни подкрепят. Наистина сме много силни и веднъж да отмине тази временна ситуация, ще бъдем най-големият конгломерат в Азия.
	— Вероятно. Но може би ще е разумно да приемеш нашето предложение, вместо да поемаш риска да бъдеш превзет.
	— Не можех да приема тогава и сега също. Нищо не се е променило. — Дънрос тъжно се усмихна. — Ландо Мата, Тайтфист Танг и Гемблър Чин колективно му бяха предложили 20 процента от тяхното злато и от приходите от хазарт за 50 процента от „Струан“ — ако той я запази, като частна компания.
	— Хайде, тай-пан, бъди разумен! Тайтфист и аз ще ти дадем още днес 100 милиона долара в брой срещу 50 процента собственост на „Струан“. Твоята позиция на тай-пан няма да бъде накърнена, ти ще ръководиш новия синдикат и ще оперираш с нашето злато и хазартните монополи, тайно или открито — при 10 процента лично възнаграждение.
	— Кой ще назначи следващия тай-пан?
	— Ти ще го направиш — след консултация с нас.
	— Виждаш ли! Не е възможно. 50 процента контрол ви дава власт над „Струан“ и това не ми е разрешено. Това би значело да отрека завещанието на Дърк Струан, ще направи невалидна клетвата ми и ще ме лиши от абсолютния контрол. Съжалявам, не ми е възможно.
	— Само заради клетвата към непознат, незнаен бог, в който не вярваш — в името на пират — убиец, който е мъртъв повече от сто години.
	— Каквато и да е причината, отговорът е „Не, благодаря“.
	— Така можеш много лесно да изгубиш компанията.
	— Не. Помежду си „Струан“ и фамилията Дънрос, имаме 60 процента контрол при гласуване и самият аз гласувам целия капитал. Мога да загубя всичко материално, което притежаваме и да престанем да бъдем „Ноубъл хаус“, което в името на Бога няма да позволя да стане.
	Последва дълго мълчание. След което Мата каза, както винаги, с приятелски глас:
	— Нашето предложение важи за две седмици. Ако съдбата не е благосклонна към теб и се провалиш, предложението да оглавиш новия синдикат остава. Аз ще продам или дам в заем моите акции при цена 21.
	— Под 20 — не при 21.
	— Мислиш, че е възможно да паднат толкова ниско?
	— Не. Само стар навик. 20 е по-добра цифра от 21.
	— Да. Добре. Тогава да чакаме какво ще ни донесе утрешният ден. Пожелавам ти късмет. Лека нощ, тай-пан.
	Дънрос затвори телефона и допи шампанското от чашата си. Оставиха го без гребла срещу течението. „Този стар негодник Тайтфист, — отново помисли Дънрос, възхищавайки се на съобразителността му — да приеме толкова неохотно молбата да не продава или заменя акции на «Струан», знаейки, че са му останали само 1 000, че приходите от почти 600 000 са били вече осигурени — това старо копеле, няма равен на себе си при преговори. Толкова умно от тяхна страна, че подновиха предложението си сега. 100 милиона! Господи, това ще спре Горнт завинаги. Мога да ги използвам и да го размажа, да превзема «Ейжън пропърти» и да пенсионирам Дънстън. След това мога да предам «Ноубъл хаус» на Жак или Андрю в страхотна форма…
	И тогава, какво бих правил тогава? Да се оттегля на почивка и да стрелям яребици? Да устройвам богати партита в Лондон? Или да стана член на парламента и да дремя на последната пейка, докато проклетите социалисти предават страната на комунистите? Господи, ще бъде скучно до смърт! Аз…“
	— Какво? — той се сепна. — О, извинявай, Пен, какво ми каза?
	— Казах, че разговорът изглежда не беше приятен.
	— Да. Наистина не беше. — След това Дънрос се усмихна и цялото му напрежение изчезна. — Джос! Нали съм тай-пан. Би трябвало да очакваш неприятни неща. — Той вдигна бутилката. Тя беше празна. — Мисля, че заслужаваме още една… Не, мила, аз ще я донеса.
	— Как успяваш, Йан? Искам да кажа, като че винаги се случва нещо неприятно, откакто пое длъжността — и винаги има някакво бедствие, всеки телефонен звън, ти работиш през цялото време, никога не почиваш… откакто се преместихме в Хонконг. Първо баща ти, после Аластър… няма ли да престане този ужас?
	— Разбира се не — такава е работата.
	— Заслужава ли си?
	— Разбира се.
	„За теб да, Йан — помисли тя. — Но не за мен.“
	— Значи, мога да замина?
	— Да, да разбира се. Аз ще се грижа за Ейдриън и не се безпокой за Дънкън. Забавлявай се добре там и се връщай колкото е възможно по-бързо.
	— Ще катериш ли възвишението в събота?
	— Да. След това отивам в Тайпей, връщам се във вторник. Ще взема Бартлет със себе си.
	При споменаването на Тайпей тя се запита дали няма там момиче, специално момиче, китайка, на половината на нейните години с прекрасна нежна кожа и топлина, по-топла от нея или по-нежна или стегната, винаги усмихната, без бремето на годините, прекарани в борба за оцеляване — отвратителни трупащи се години, добрите и ужасни военни години, раждането на децата и отглеждането им и изтощителната реалност на брака, дори с такъв прекрасен мъж.
	„Чудя се, чудя се, чудя се. Ако аз бях мъж… тук има толкова много красавици, толкова нетърпеливи да доставят удоволствие, толкова готови да бъдат на разположение. Ако вярвам на една десета част от това, което се говори. Дали изобщо някоя жена може да притежава някой мъж повече от няколко години?“
	— Какво? — попита той.
	— Нищо — отговори му тя, гледайки го с любов. Докоснаха леко чашите си. — Внимавай на хълма.
	— Разбира се.
	— Как успяваш да се справяш, Йан, с неприятностите на тай-пан?
	— Ти как се справяш със задълженията по къщата, отглеждането на децата, да ставаш по всяко време на нощта, година след година, да запазваш спокойствие у дома и всичките други неща, които трябва да правиш? Аз не бих могъл да се оправя. Никога не бих успял. Щях да съм се предал отдавна. Отчасти е въпрос на тренировка и отчасти въпрос на предназначение в този свят.
	— Мястото на жената е у дома, нали?
	— Не зная как е при другите, Пен, но откакто ти си в моя дом всичко в моя свят е хубаво.
	Тапата на шампанското гръмна.
	— Благодаря, скъпи — каза тя с усмивка. След това се намръщи. — Всъщност, аз нямам избор и никога не съм имала. Разбира се сега е различно и следващата генерация е щастлива, те ще променят нещата, мъжете ще си получат заслуженото веднъж завинаги.
	— О? — каза той, умът му все още ангажиран от разговора с Ландо Мата, това какво предстои утре и как да получи тези 100 милиона, без да отстъпва контрола на „Ноубъл хаус“.
	— О, да. Момичетата от следващата генерация няма да се примирят с положението „мястото на жената е до мивката“. Боже, колко мразя домашната работа, колко много всяка жена мрази домашната работа. Нашите дъщери ще променят всичко това! Ейдриън най-напред. Боже, не бих искала да съм неин съпруг.
	— Всяка генерация мисли, че ще промени света — каза Дънрос, наливайки виното. — Това е превъзходно шампанско. Спомняш ли си как ние го правехме? Спомняш ли си как критикувахме и още го правим, отношението на родителите ни?
	— Наистина. Но нашите дъщери имат хапчетата и това е съвсем друго нещо.
	— А? — Дънрос се вторачи в нея, шокиран. — Искаш да кажеш, че Ейдриън е на хапчета? Господи, откога… искаш да кажеш тя…
	— Спокойно, Йан, слушай. Тези малки хапчета завинаги са освободили от страха женската зрялост — мъжете също, в известен смисъл. Мисля, че твърде малко хора си дават сметка, каква огромна социална революция ще предизвикат хапчетата. Сега жените могат да правят любов, без да се страхуват, че ще забременеят, те могат да използват тялото си, както го правят и мъжете, за удоволствие, за наслада и без да се срамуват. — Тя го погледна проницателно. — Колкото до Ейдриън, тя ползва хапчета откакто навърши седемнадесет години.
	— Какво?
	— Разбира се. Би ли предпочел да има бебе?
	— Господи, Пен, разбира се не — Дънрос запелтечи, — но Боже мой? Ти… ти искаш да кажеш, че тя има работа, имала е приключения или…
	— Аз я изпратих при доктор Тулей. Реших, че е най-добре да говори с него.
	— Ти какво?
	— Да. Когато навърши седемнадесет, тя ме попита какво да прави, каза, че повечето от приятелките й вземат хапчета. Тъй като има различни видове аз исках да получи указание от експерт. Доктор Тул… Защо почервеня, Йан? Ейдриън е на деветнадесет години сега, следващият месец става на двадесет. Всичко това е абсолютно нормално.
	— Не е, Господи. Не е наред!
	— Да, момче наред е — каза тя използвайки свободно шотландския акцент на баба Дънрос, който той обожаваше — и моята идея е, че момичетата днес знаят какво искат и да не си посмял да споменаваш пред Ейдриън, че съм ти казала, защото ще те натупам!
	Той я гледаше втренчено.
	— Наздраве! — тя заговорнически вдигна чашата си и се чукна. — Видя ли извънредния брой на _„Гардиън“_, днес следобед?
	— Недей да сменяш темата, Пен. Не мислиш ли, че трябва да говоря с нея?
	— Не. Това е… много лично нещо. Всъщност това е нейното тяло и нейният живот. Тя има правото да прави със своя живот каквото иска и каквото и да кажеш няма да промени нещата. Ще бъде много неприятен разговор и за двама ви. В случая става въпрос и за престиж — добави тя, доволна от това колко съобразително бе постъпила. — Разбира се Ейдриън ще те изслуша и ще приеме присърце твоите възгледи, но постъпи разумно и я остави, за свое и нейно добро.
	Изведнъж гореща вълна мина през лицето му.
	— Какво има? — попита тя.
	— Помислих само за… помислих само.
	— Кой е бил или е нейният любовник?
	— Да.
	Пенелоуп Дънрос въздъхна.
	— За твое собствено спокойствие, Йан, недей! Тя е много разумна и е почти на двадесет години… въпреки че като си помисля, не съм я виждала цял ден. Малката мазничка изскочи с новия ми шал, преди да съм успяла да я спра. Помниш ли блузата, която й дадох назаем? Намерих я след това намачкана върху пода на банята й.
	— Тя е толкова малка, за Бога!
	— Не съм съгласна, скъпи. Както ти казах, нищо не може да се направи по отношение на прогреса, ханчетата са фантастично хубаво нещо и невероятен скок напред. Ти трябва да бъдеш разумен. Моля те!
	— Това е… Господи, толкова неочаквано е за мен.
	Тя се разсмя от сърце.
	— Ако говорехме за Глена бих могла да те раз… — Ох за Бога, Йан, само се пошегувах! Не допусках, че не ти е минавало през ума, Ейдриън е много добре развита, темпераментна, буйна, суетна млада дама, голяма част от разочарованието се дължи на това, че тя се мъчи да се съобразява със старомодните ни идеи.
	— Права си. — Той се опитваше да звучи убедително. — Права си и въпреки… права си.
	— Момченце, не мислиш ли, че трябва да посетиш нашето Шриикинг трий? — попита, усмихвайки се тя. Беше стар родов обичай, че някъде близко до мястото, където живее най-възрастната жена на земевладелското семейство има Шриикинг трий. Когато Йан беше млад, баба Дънрос беше най-възрастната и нейната къща беше сред горска поляна на хълмовете зад Килмамок и Аршая, където бяха земите на Струан. Дървото беше грамаден дъб. Дървото, при което отиваш, когато дяволът — както казваше баба Дънрос — беше с теб и там викаш проклятия и каквото си пожелаеш. „… и тогава, момиченце, — й беше казала прекрасната възрастна жена първата вечер… и тогава, ще има мир у дома и няма да има нужда наистина да ругаеш съпруг или съпруга, или любовник, или дете. Да, само дървото може да понася проклятията, които дяволът е измислил.“
	Пенелоуп си спомни за времето, когато баба Дънрос я приюти в лоното на рода още от първия момент. Това беше точно след като тя и Йан се ожениха и й отидоха за втори път на гости, Йан в отпуск по болест, още с патерици, краката му лошо обгорени, но оздравяващи, целият обзет от ярост, че е приземен завинаги, тя тайно доволна, благодарна на Бога, че няма вече да лети.
	— Момиченце — продължи баба Дънрос смеейки се онази вечер, когато зимният вятър свиреше в пустото поле. Навън — лапавица, те вътре на топло пред огъня в камината, на сигурно място, далеч от бомбите, нахранени и без никакви грижи, освен Йан бързо да оздравее — … беше време, когато този Дънрос беше на шест години, о да, имаше ужасен нрав. Баща му Колин беше в онази гореща страна, както винаги, така че този Дънрос идваше в Аир през ваканцията. Да ме види и аз му разказвах истории за рода, за дядо му и прадядо му, но този път нищо не можеше да отвлече дявола, който се бе вселил в него. Беше вечер, като тази и аз го изпратих навън при Шриикинг трий… — Старата жена пак започна да се смее, пийна уиски и продължи да разказва. — Да, и младият дявол излезе, вихрушката понесе фустанелата му, той прокле дървото. О да, малкото зверче изхвърча в гората преди гнева си и като се върна го попитах:
	— Добре ли го натупа?
	— Да, бабо — добре го натупах, най-големия бой, който заслужава.
	— И сега си спокоен?
	— Не напълно, бабо, но съм изморен.
	И точно тогава, момиченце, точно в този момент се чу страхотен трясък и цялата къща се разтресе, като че бе настъпил краят на света. Малката рожба изтича навън да види какво се е случило, последвалата светкавица бе разбила на парчета Шриикинг трий.
	— О, бабо — възкликна той с пискливия си глас, когато се върна вътре — това беше най-доброто ругаене, което съм правил досега. Мога ли да го направя пак?
	Йан се разсмя.
	— Това са приказки, не си спомням такова нещо. Ти си измисляш, бабо!
	— Шшт! Ти тогава беше на пет или шест години и следващия ден отидохме на горската просека и избрахме друго дърво, което ще видиш утре, момиче, благословихме го в името на рода и аз казах на Йан да бъде по-внимателен с проклятията си следващия път!
	Всички се смяха и по-късно същата вечер, когато тя се събуди видя, че Йан е изчезнал и патериците с него. Когато се върна беше целият мокър, но уморен и успокоен. Тя се престори на заспала, докато той легна обратно в леглото. Тогава се обърна към него и му даде цялата си любов.
	— Помни, момиче — каза й насаме баба Дънрос в деня, когато си тръгваха, — ако искаш да запазиш брака си сладък, винаги му осигурявай, на този Дънрос, Шриикинг трий. Не се страхувай. Винаги да има Шриикинг трий, където и да сте. Този Дънрос ще има нужда, независимо че няма да си признае, но ще го посещава понякога. Той е като Дърк. Много е силен…
	И така, където и да отиваха, си имаха дърво. Пенелоуп настояваше за това. Веднъж в Шанхай, където Дънрос бе изпратен за връзка на Съюзниците, след като се бе възстановил, тя избра бамбук за тяхно Шриикинг трий. Тук в Хонконг това беше една грамадна джакаранда, която се извисяваше над всички дървета в градината.
	— Не мислиш ли, че трябва да й направиш малка визита?
	Дървото винаги беше „тя“ за него и „той“ за нея. Всеки би трябвало да си има Шриикинг трий, помисли Пенелоуп. Всеки.
	— Благодаря. Вече съм добре.
	— Как е възможно баба Дънрос да има толкова мъдрост и да остане толкова чудесна след всички трагедии в живота й.
	— Не зная. Вероятно са били по-издържливи в онези дни.
	— Липсва ми.
	Баба Дънрос умря на осемдесет и пет години. Казвала се е Агнес Струан, когато се е оженила за братовчед си Дърк Дънрос — Дърк Маклауд Дънрос, чиято майка Уинифред, единствената дъщеря на Дърк Струан бе кръстила, в памет на баща си, на неговото име. Дърк Дънрос е бил четвъртият тай-пан, изчезнал в морето с кораба _„Сансет Клауд“_, на път за дома. Бил е само на четиридесет и две, — тя на тридесет и една. Никога не се омъжила повторно. Имали трима синове и една дъщеря. Двама от синовете й били убити по време на Първата световна война, най-големият при Галиполи на двадесет и една години, следващият обгазен във Фландрия, деветнадесетгодишен. Дъщеря й Анна се омъжила за Гастон де Вил, бащата на Жак. Анна била убита при бомбардировка над Лондон, където били избягали всички от фамилията де Вил, освен Жак, който останал във Франция и се бил срещу нацистите. Колин, последният й син, бащата на Йан, също имал трима синове и една дъщеря, Катрин. Двама от синовете също били убити по време на Втората световна война. Първият съпруг на Катрин, командир на ескадрилата на Йан, бил убит при Битката за Британия.
	— Толкова много мъртъвци, жестоки загуби, колко тъжно — каза Пенелоуп. — Да ги родиш и след това да ги видиш убити… ужасно. Горката баба! И когато умря изглеждаше толкова примирена.
	— Вероятно такава е била съдбата й. При другите също е било съдба. Те са направили това, което е трябвало да правят, Пен. Като погледнеш, историята на нашата фамилия е обикновена в това отношение. Ние сме британци. Войната е наш начин на съществувание векове наред. Виж и твоето семейство — един от чичовците ти е загинал в морето по време на Първата световна, друг при Ел Аламейн, твоите родители загинали от бомба… всичко много обикновено. — Гласът му стана по-твърд. — Не е лесно да го обясниш на външни хора, нали?
	— Не. Ние трябваше да пораснем много бързо, нали Йан?
	Той кимна.
	— Ти по-добре върви да се обличаш за вечерята, скъпи, иначе ще закъснееш.
	— Хайде, Пен, знаеш за Бога, че на теб ти трябва един час повече отколкото на мен, за да станеш готова. Ще се представим набързо и ще си тръгнем веднага след като поднесат китайския специалитет… — Телефонът иззвъня и той го вдигна. — Да? О хелоу, мистър Делан.
	— Добър вечер, тай-пан. Исках да докладвам за дъщерята на мадам де Вил и за нейния зет, мистър Ескари.
	— Да, моля продължавай.
	— С огорчение ви съобщавам тази тъжна вест. Злополуката е станала при, как казвате вие, странично помитане, точно на изхода от Езе. Шофьорът на другата кола е бил пиян. Станало е около два часа сутринта и когато пристигнала полиция, мистър Ескари е бил вече мъртъв, а жена му в безсъзнание. Лекарят каза, че тя ще се оправи, но има вътрешни увреждания, може би детеродните й органи са повредени завинаги. Ще има нужда от операция. Той…
	— Тя знае ли за това?
	— Не. Още не знае, но докторът е казал на мадам де Вил. Аз я посрещнах на аерогарата, както наредихте и се погрижих за всичко. Извиках специалист от Париж за консултация в болницата на Ница, той ще пристигне утре следобед.
	— Има ли други увреждания?
	— Външни, не. Счупена китка, няколко драскотини, нищо друго. Но… горкото момиче е обезумяло от скръб. То беше радостно… аз бях радостен, че пристигна майка й, това помогна. Тя отседна в Метропол, наех апартамент. Ще продължавам да ви държа в течение.
	— Кой е карал колата?
	— Мадам Ескари.
	— А другият шофьор?
	Последва колебание.
	— Казва се Шарл Сесоне. Той е хлебар от Езе и се е връщал от игра на карти с приятели. Полицията… Мадам Ескари се закле, че е карал в нейното платно, срещу движението. Той не си спомня. Разбира се много съжалява за случилото се, обвинен е за шофиране в пияно състояние и…
	— Това за първи път ли му е?
	— Не, веднъж е спиран за употреба на алкохол и е глобяван.
	— Какво ще последва по френските закони?
	— Ще има процес и тогава… Не бих могъл да кажа. Няма други свидетели. Може би глоба, може би затвор. Не бих могъл да кажа със сигурност. Може да си спомни, че е карал в своето си платно, кой би могъл да каже. Съжалявам.
	Дънрос се замисли за момент.
	— Къде живее този човек?
	— Рю де Верте 14, Езе.
	Дънрос си спомни селото, недалеч от Монте Карло, високо горе. Целият Кот д’Азюр се вижда долу и отвъд Монте Карло в Италия и зад Кап Ферат до Ница.
	— Благодаря, мистър Делан. Изпратих 10 000 долара за мадам де Вил. Моля те погрижи се за всичко необходимо. Обади се веднага, ако се налага нещо… да, и помоли специалиста да се свърже веднага с мен, след като прегледа мадам Ескари. Говори ли с мистър Жак де Вил?
	— Не, тай-пан. Не бяхте ми дали такава инструкция. Трябва ли да позвъня?
	— Не. Ще му се обадя аз. Отново благодаря. — Дънрос затвори телефона и разказа на Пенелоуп всичко, освен за вътрешните увреждания.
	— Колко ужасно! Колко… безсмислено!
	Дънрос гледаше залеза. По негова препоръка двамата млади бяха заминали за Ница и Монте Карло, където той и Пенелоуп бяха се забавлявали толкова чудесно — хубава храна, хубави вина и малко хазарт. Джос!
	Набра номера на де Вил, но той не си беше у дома. Остави съобщение да му се обади, като се прибере.
	— Ще го видя на вечерята. Добре е да започнем да се приготовляваме.
	— Аз няма да дойда, скъпи.
	— О не…
	— Имам куп неща да правя, за да съм готова за утре. Можеш да намериш извинение за мен… разбира се ти трябва да отидеш. Да оправя нещата за училище на Глена — и Дънкън се връща в понеделник и него трябва да приготвя за училище. Ще трябва ти да го изпратиш на самолета, да провериш за паспорта му. Можеш да ме извиниш с това, че утре заминавам.
	Той се усмихна почти незабележимо.
	— Разбира се, Пен, но каква е истинската причина?
	— Ще бъде голямо нещо. Робин ще присъства също.
	— Те няма да се върнат преди утре!
	— Не, в извънредния _„Гардиън“_ се съобщава, че пристигат тази вечер. Цялата делегация. И че са поканени. Банкетът се дава от мултимилионера, сър Ши-Тех Т’Чънг, отчасти за отпразнуване на рицарството, което получава в последния Списък на удостоените, но най-вече за започване на последната благотворителна кампания за новото крило на болница Елизабет. Наистина не ми се ходи и освен това ти като присъстваш, всичко е наред. Искам да си легна по-рано тази вечер. Моля те.
	— Добре. Аз ще се оправя с тези обаждания и ще тръгвам. Преди да изляза ще ти се обадя.
	Дънрос се качи горе в кабинета си. Там го чакаше Лим. Беше облечен с бяла туника, черен панталон и меки обувки.
	— Добър вечер, Лим — поздрави Дънрос на кантонезки.
	— Добър вечер, тай-пан. — Старецът му посочи към прозореца.
	Дънрос видя двама мъже, китайци, които се разтакаваха отсреща на улицата вън от високия зид, които ограждаше голямата къща, близко до високата, отворена желязна порта.
	— От доста време са там, тай-пан.
	Йан ги гледа известно време, обезпокоен. Неговата охрана току-що бе освободена и Брайън Куок, който също бе поканен от сър Ши-Тех тази вечер, щеше да пристигне съвсем скоро, за да го придружи, изпълнявайки ролята на охрана.
	— Ако не изчезнат до стъмване, обади се на суперинтендант Крос. — Той написа телефона и след това продължи на кантонезки с рязко променен тон. — Като помисля, Лим, ако искам колата на някой чуждоземен дявол да се повреди, то аз ще наредя да бъде повредена. — Той видя старите очи вперени безизразно в него. Лим Чу беше в семейството от седемгодишна възраст, както баща му преди него и неговият баща, първият от рода, който в онези времена, преди Хонконг да съществува, беше Намбър Уан Бой и се грижеше за дома на „Струан“ в Макао.
	— Не ви разбирам, тай-пан.
	— Не можеш да загърнеш огън с хартия. Полицаите са умни и старият Блек Биърд е голям поддръжник на полицията. Експерти могат да проверят спирачките и да извлекат много информация от прегледа.
	— Аз не зная нищо за полицията. — Старият мъж вдигна рамене, след това лицето му светна. — Тай-пан, аз не се катеря по дърветата, когато искам да хвана риба. Ти също. Може ли да спомена, че през нощта не можах да спя и се качих горе. Видях сянка на терасата. В момента, когато отворих вратата на офиса ви, сянката се спусна надолу по улуците и изчезна в храстите. — Старецът извади откъснато парченце плат. — Това беше останало на улуците. Платът не може да бъде описан.
	Дънрос го разгледа, обезпокоен. Погледна портрета на Дърк Струан над камината. Беше абсолютно непокътнат. Той го премести и видя, че косъмът, който внимателно бе поставил върху пантата на сейфа стоеше там. Доволен, върна портрета на мястото, провери заключалките на френския прозорец. Двамата мъже все още се мотаеха долу. За първи път Дънрос се зарадва, че има охраната на СИ.


>	33

#	19:58 часа

	В кабинета на Филип Чен беше горещо и влажно. Той седеше до телефона, гледайки го напрегнато. Вратата рязко се отвори и той подскочи. Дайан влезе при него.
	— Няма никакъв смисъл да чакаш повече, Филип — каза му раздразнено тя. — По-добре върви да се приготвиш. Тези дяволи няма да се обадят тази вечер. Сигурно нещо се е случило. Хайде, приготвяй се! — Беше във вечерна рокля, последна мода, косата й направена и накичена с бижута, като коледна елха. — Да. Сигурно нещо се е случило. Може би полицията… ха, твърде невероятно е да очакваш от тях да ги хванат. По вероятно е те да си играят с нас. Обличай се, защото ще закъснеем.
	— Наистина не ми се ходи — сопна й се той. — Шити Т’Чънг е такава досада и сега, като е станал сър Шити сигурно е двойно по-досаден. — Преди години Ши-Тех беше фалшифицирал и така му излезе прякора Шити, между най-близките му приятели. — Във всеки случай, сега е едва осем часа, а вечерята няма да е по-рано от 9.30, той винаги закъснява. Неговите банкети са винаги най-малко с един час закъснение. За Бога, иди без мен!
	— Трябва да дойдеш. Въпрос на престиж е — настоя тя, не по-малко раздразнена. — Господи, след днешния ден на борсата… ако не се появим ще изгубим достойнството си и това ще повлияе още повече върху спада на акциите! Цял Хонконг ще ни се смее. Ще си кажат, че „Хаус ъф Чен“ не може да си плати задълженията и затова не се появяваме на публични места. Ами новата жена на Шити, Костанца, тази мазна никаквица, тя едва чака да ме види унижена! — Беше готова да започне да пищи от раздразнение. Личните й загуби днес бяха над 100 000 долара. Когато Филип се обади оттам малко след три часа, за да й съобщи какво се бе случило, тя едва не припадна. — Трябва да дойдеш или ще бъдем разорени!
	Съпругът й кимна. Той знаеше какви слухове и клюки ще се разнасят на банкета. Цял ден бе обсипван с въпроси, вайкания и паника.
	— Сигурно имаш право. — Той беше изгубил почти милион днес и ако продължава така и Горнт спечели знаеше, че е загубен. Защо се довери на Дънрос и купува толкова усилено? Погледна нагоре към жена си. Сърцето му се сви, като видя там страхотна омраза към целия свят и към него. — Добре — хрисимо каза той. — Веднага ще се приготвя.
	Когато стигна до вратата телефонът иззвъня. Още веднъж го присви сърцето и пак се почувства зле. Около шест часа четири пъти се звъня. Всеки път беше във връзка с борсата.
	— Кой? — обади се той ядосано.
	Последва кратка пауза и след това не по-малко груб глас каза на кантонезки:
	— В много скапано настроение си, който и да си! Къде са ти шибаните маниери?
	— Кой е моля? Е, кой се обажда? — попита на кантонезки Филип.
	— Шефът на Бившите вълци! Ти кой си?
	— О! — Кръвта се дръпна от лицето на Филип Чен. Паникьосан, той кимна с глава на жена си да се приближи. Тя бързо дойде до него и се наведе близо до слушалката, за да чува. — На телефона е… Чен — този път той отговори внимателно. — Моля, кажете си името… кажете кой сте?
	— Ушите ти да не са запушени с восък? Казах, че съм шеф на Бившите вълци. За глупак ли ме мислиш, че искаш да ти кажа как се казвам?
	— Аз се… извинявам, но как да разбера, че ми казваш истината?
	— Как аз знам, кой си ти? Може да си от проклетата полиция. Кой си?
	— Аз съм „Хаус ъф Чен“. Кълна се!
	— Добре. Тогава ще ти кажа, че аз написах писмо, в което съобщавам, че ще ти се обадя около шест часа днес. Не си ли го получил още?
	— Да, да получих писмото — каза Филип Чен, опитвайки се да контролира объркването си, предизвикано от смесването на толкова различни чувства, облекчение, ярост, безсилие и ужас. — Искам да говоря със сина си Нъмбар Уан Сан, моля?
	— Това е невъзможно! Жаба може ли да изяде лебед? Твоят син е в друг край на острова… всъщност е в Новите територии, далеч от телефон, но е в безопасност. Да, Чен, на абсолютно сигурно място е. Нищо не му липсва. Приготви ли парите за откупа?
	— Да… поне 100 000 успях да събера. Ня…
	— Господ да ми е свидетел, губя търпение! — ядоса се мъжът на телефона. — Много добре знаеш, че искаме 500 000! 5 или 10 е, като един косъм от десет вола за теб!
	— Лъжи! — кресна Филип Чен. — Всичко това са лъжи и слухове, разнасяни от враговете ми! Аз не съм богат… Не си ли чул за борсата днес? — Филип Чен посегна с ръка за стол, почувствал се премалял, седна, без да пуска телефона.
	— Борсата! Ние бедните нямаме нищо общо с борсата! Искаш ли да ти изпратим и другото му ухо?
	Филип побеля от ужас.
	— Не. Но трябва да се пазарим. Пет е много. Едно и половина ще успея някак да събера.
	— Ако се съглася на едно и половина ще стана за смях на цял Китай! Да не искаш да кажеш, че излагам агнешка глава, а продавам кучешко месо? Едно и половина за Нъмбар Уан Сан на „Хаус ъф Чен“? Невъзможно! Сам можеш да го разбереш.
	Филип се поколеба.
	— Добре — каза той благоразумно. — Имаш право. Първо искам да разбера, кога ще ми върнете сина.
	— Веднага щом получим откупа! Заклевам се в костите на предците си! Само няколко часа след като получим парите ще го оставим на главната улица „Ша Тин роуд“.
	— Значи сега е на „Ша Тин роуд“?
	— _Айейа_, не можеш да ме хванеш, Чен. Мирише ми на гнило този разговор. И проклетата полиция ли подслушва? Затова ли е оперено кучето, защото господарят му е наблизо? Сигурно си съобщил в полицията, а?
	— Не, кълна се. Не съм се обаждал и не се опитвам да ти правя клопка, но моля, трябва ми доказателство, разумно споразумение. — Филип Чен беше плувнал в пот от напрежението. — Можете да сте сигурни, не съм се обаждал в полицията, заклевам ви се. Защо да го правя? Ако се обадя, тогава как ще се спазаря с вас?
	Последва друго дълго колебание, тогава малко поуспокоен мъжът каза:
	— Съгласен съм. Но не забравяй, че сина ти е при нас, ако му се случи нещо лошо вината няма да е наша. Добре, ще се помъча и аз да съм разумен. Ще се съглася на 400 000, но да ги получа още тази вечер!
	— Това е невъзможно! Искаш да ловя тигър в морето! Получих писмото, когато банките бяха вече затворени, но имам 100 000 в употребявани банкноти… — Дайан го сръга с лакът и вдигна два пръста във въздуха. — Слушай, може би ще успея да взема на заем още тази вечер. Вероятно… виж какво, ще ти дам тази вечер двеста хиляди. Сигурен съм, че ще успея да събера толкова до един час. 200 000!
	— Бог да ме убие, ако се продам за толкова малко. 350 000!
	— 200 000 до един час!
	— Другото му ухо до два дни или 300 000 тази вечер!
	Филип Чен виеше, молеше се, ласкаеше и проклинаше и се пазаряха. И двамата мъже бяха опитни в пазаренето. Скоро се вкопчиха в двубоя, всеки използващ цялата си сила, бандитът действаше със заплахи, Филип Чен с коварство, ласкателство и обещания. Накрая, Филип каза:
	— Много си добър за мен, много умно се пазариш. Ще ти платя 200 000 тази вечер и още 100 000 в разстояние на четири месеца.
	— До един месец!
	— Три! — Филип Чен беше слисан от потока ругатни, който последва и помисли, че не подценява противника си.
	— Два!
	Дайан пак го сръга и му направи знак да се съгласи.
	— Добре, — каза Филип. — Съгласен съм. Още 100 000 след два месеца.
	— Добре! — мъжът беше доволен и добави. — Ще обмисля предложението и ще ти се обадя.
	— Но почакай за момент, кога ще…
	— До един час.
	— Но…
	Линията прекъсна. Филип Чен изруга, след това избърса изпотеното си чело.
	— Мислех, че съм го хванал вече. Проклето куче!
	— Да — Дайан беше приятно възбудена. — Много добре се справи, Филип! Само 200 000 сега и още 100 000 след два месеца! Отлично! Всичко може да се случи през тези два месеца. Може мръсната полиция да ги хване дотогава и да не ги плащаме изобщо! — Зарадвана, тя извади кърпичката си и избърса избилата под носа й пот. Изведнъж помръкна. — Ами банкета в Шити Т’Чънг? Трябва да отидем там, но нали ще ги чакаш да се обадят до един час.
	— Да, ще чакам, вземи Кевин с теб, ще дойда по-късно. Ще има място, когато и да пристигна.
	— Отлично! Колко си умен! Трябва да си върнем монетата на всяка цена. О много хубаво! Може би съдбата ни се е променила и да има бум, както предрече Стария Сляп Тунг. Кевин толкова се безпокои за теб, Филип. Горкото момче е много загрижено за всичките тези неприятности. Безпокои се за здравето ти. — Тя бързо излезе, благодарна на боговете и уверена, че ще се прибере много преди Джон Чен да се е върнал невредим у дома. Отлично, Кевин може да си облече бялото сако от акулска кожа. Време е да започне да живее в съответствие с новото си положение. — Кевин!
	Вратата се затвори. Филип Чен въздъхна. Когато събра сили, той отиде до шкафа и си наля бренди. След като Дайан и Кевин излязоха, той си наля още едно. В девет без петнадесет телефонът позвъня.
	— „Хаус ъф Чен“?
	— Да… да, слушам.
	— Ние приемаме. Но трябва да стане тази вечер!
	Филип Чен въздъхна.
	— Добре. Сега ка…
	— Можеш ли да събереш всичките пари?
	— Да.
	— Банкнотите ще бъдат ли по стотачки, както казах преди?
	— Да. Имам 100 000 и ще взема още 100 000 от приятел…
	— Имаш много богати приятели — каза мъжът подозрително. — Мандарини.
	— Той е букмейкър — бързо му отговори Филип Чен, псувайки се за неволното изпускане. — Когато затвори предишният път аз… аз се уговорих с него. За щастие улучих една от големите му нощи.
	— Добре. Слушай, вземи такси…
	— Но аз имам кола и…
	— Зная, че имаш кола, зная и номера й — грубо го прекъсна мъжът, — знаем всичко за теб и ако се опиташ да ни предадеш на полицията, никога няма да видиш сина си и ще бъдеш следващия в списъка ни! Разбра ли?
	— Да… да, разбира се. Ще взема такси — до къде да отида?
	— До триъгълния парк в Каулуун Тонг. Там има улица на име „Ексес роуд“. Ще спреш пред каменната ограда, в зида има дупка. Върху паветата на улицата ще видиш нарисувана стрела, върхът на стрелата сочи към дупката. Вътре ще намериш писмо за теб. Прочиташ писмото и тогава ще се приближи към теб наш човек и ще ти каже, — _Tin koon chi fook_, и ще му предадеш парите…
	— Ох! Няма ли опасност да ги предам на грешен човек?
	— Няма. Ти разбираш паролата и всичко друго, нали?
	— Да… да.
	— Колко време ще ти отнеме, за да дойдеш на мястото?
	— Мога веднага да дойда. Аз ще… ще взема останалите пари по пътя, мога веднага да дойда.
	— Тогава идвай веднага. Ела сам!
	Филип Чен избърса изпотеното си чело.
	— А моят син? Кога ще…
	— Подчинявай се на инструкциите! Внимавай, да бъдеш сам!
	Отсреща затвориха. Пръстите му трепереха, когато взе чашата и изпи докрай брендито. Почувства разливащата се по тялото му топлина, но питието не намали страховете му. Взе се в ръце и набра един телефонен номер.
	— Искам да говоря с Фор Фингър Уу.
	— Един момент, моля. — Чуваше се заглушен хакло диалект и после: — Мистър Чен ли е на телефона, мистър Филип Чен? — попита гласът на американски английски.
	— Ох — каза той, изненадан и добави внимателно: — Кой е отсреща?
	— Паул Чой, мистър Чен. Племенникът на мистър Уу. На чичо ми се наложи да излезе по спешност и ме остави да чакам докато се обадите. Той даде някои разпореждания за вас. Вие ли сте мистър Чен?
	— Да, да.
	— А, чудесно. Обадиха ли се за откупа?
	— Да, да обадиха се. — Филип Чен се чувстваше неловко, че трябва да говори с непознат, но нямаше избор. Каза за инструкциите, които му дадоха по телефона.
	— Само за момент, сър.
	Отново чу заглушен, неясен говор на хакло диалект.
	— Вие звъните от Наблюдателницата на „Струан“, нали?
	— Да — да, у дома съм.
	— Шофьорът ще бъде едно от нашите момчета. Други от хората на чичо ми ще са пръснати по Каулуун Тонг, така че няма от какво да се страхувате, ще охраняват всяка ваша стъпка по целия път. Предайте парите, а те ще имат грижа за останалото. Не се страхувайте… мистър Чен?
	— Да, чувам. Благодаря.
	— Таксито ще бъде пред вас след двадесет минути.


	Паул Чой затвори телефона.
	— Филип Чен благодари, почитаеми татко — каза той, треперейки вътрешно от студения му поглед. Капчици пот бяха избили по цялото му лице. Опита да скрие страха си от другите. В главната кабина на тази древна китайска лодка, която бе закотвена завинаги в това също древно устие, беше горещо и задушно. — Мога ли да отида и аз с твоите хора?
	— Кой праща заек срещу дракон? — озъби се Фор Фингър Уу. — Ти трениран уличен боец ли си? Да не съм глупак, като теб? Или предател, като теб? — Той посочи с мазолестия си пръст към Гудуедър Пуун. — Ти ги води!
	Мъжът бързо излезе навън. Останалите го последваха. Сега бяха само двамата в кабината.
	Старецът седеше върху обърнато буре. Той запали цигара и всмукна дълбоко дима, закашля се и плю шумно върху палубата. Паул Чой го наблюдаваше, пот се стичаше по гърба му, повече от страх, отколкото от горещината. Около тях бяха пръснати стари писалища, кантонерки, разнебитени столове и два телефона, това беше офисът на Фор Фингър Уу и неговия център за комуникация. Оттук изпращаше заповедите си до флотилията. Голяма част от бизнеса му бе чисто транспортен, но винаги, когато знамето със сребърния лотос се развее, заповедта към капитаните гласеше: всичко да се товари, където и да е, по което й да е време — на каквото трябва цена.
	Коравият стар мъж пак се закашля и продължи да го гледа със свиреп поглед.
	— Те са те научили странни неща в Голдън Маунтън?
	Паул Чой си държеше езика зад зъбите и чакаше, сърцето му неспокойно тупкаше. Защо ли изобщо се върна в Хонконг. Нали още е американски гражданин. Да беше останал в Хонолулу, да кара сърф по огромните вълни и да лежи на плажа с приятелката си. Настроението му съвсем се развали при мисълта за нея.
	— Учат те да хапеш ръката, която те е хранила, _айейа_!
	— Не, почитаеми татко, съжа…
	— Учат те, че моите пари са и твои, моето богатство и твое и моят печат също, да го използваш, както намериш за добре?
	— Не, почитаеми сър. Съжалявам, че съм те разочаровал — тихо каза Паул Чой, съвсем увехнал от страх.
	Рано тази сутрин, когато Горнт пристигна, радостен след срещата си с Бартлет, преди секретарките да са дошли, Паул Чой попита може ли да помогне. Горнт му нареди да го свърже с няколко души по телефона. Останалите номера той сам набра. Чой случайно чу част от вътрешна информация за „Струан“, която Горнт доверяваше по телефона. Спомняйки си за сутрешното обаждане на Бартлет, заключи че двамата са имали среща — успешна, съдейки от доброто настроение на Горнт — и съзнавайки, че той повтаря по телефона тази информация, отново и отново, любопитството му се изостри. По-късно, чу Горнт да казва на адвоката си… за продаване под цената…
	„Не, не се безпокой, нищо няма да се случи, докато съм покрит, не до около единадесет… Разбира се. Ще изпратя подпечатано нареждане веднага щом…“
	Следващият му разговор беше с чужбина, с менажера на „Банк ъф Суицърлънд енд Цюрих“, който той тайно подслуша.
	— Очаквам тази сутрин прехвърляне на голяма сума долари, някъде преди единадесет часа. Телефонирайте ми веднага след като бъде направено.
	Така, чул цялата информация, той стигна до извода: ако Бартлет е организирал тайно сътрудничество с Горнт, известния враг на „Струан“, за започване на една от неговите кампании и Бартлет поеме част от риска или целия риск — прехвърляйки голяма сума на сметката на Горнт в Швейцария, за да покрие загубите му от продажбата под стойността — и ако е уговорил Горнт да поведе атаката срещу „Струан“, докато той стои настрана, на борсата ще да стане доста оживено, акциите на „Струан“ щяха да тръгнат бързо надолу.
	„Включвай се и бързо продавай акциите на «Струан» преди големите и ще направиш купища пари.“
	Спомни си, че почти гласно изпъшка, защото нямаше нито пари, нито кредит, нито акции или неща, срещу които да вземе заем. След това си спомни думите на един от учителите в Харвард: „Печелят смелите“. Той отиде в един празен офис и се обади на новооткрития си приятел, Ишуар Суржани, лихвар и дилър с чужда валута, с когото се запозна чрез стария евроазиатец от библиотеката.
	— Виж, Ишуар, нали твоят брат е начело на „Суржани стокброукърс“?
	— Не, млади господарю. Аржан ми е първи братовчед. Защо?
	— Ако искам да продавам акции под пазарната им стойност, ще ме подкрепиш ли?
	— Разбира се, както ти казах и преди, купуваш или продаваш, ще те подкрепям докрай, ако имаш достатъчно голяма сума, за да покриеш загубите… или някакъв друг еквивалент. Нямаш ли пари или други гаранции, съжалявам не.
	— Виж, предлагам страхотна информация, а?
	— Пътят до ада и затвора за длъжници е наводнен от страхотни информации, млади господарю. Съветвам те да не използваш страхотни информации.
	— Неприятно — каза Паул Чой разочарован. — Мога да направя за двамата няколко пъти по 100 000 долара преди три часа днес.
	— О? Би ли ми пошушнал знаменитото име на акциите?
	— Ще ми гарантираш ли за… 20 000 долара?
	— Съжалявам, млади господарю, аз не подарявам пари — само ги давам на заем. Моите предци забраняват това.
	— 20 000 ХК?
	— Не, дори десет долара.
	— _Иий_, Ишуар, те не са голяма помощ.
	— Защо не помолиш знаменития си чичо? Неговият печат… и веднага бих отишъл до половин милион ХК.
	Паул Чой знаеше, че освен парите и ценните книжа прехвърлени от „Хо-Пак“ във „Виктория“ имаше и много сертификати за акции и списък с гаранции на разположение на редица стокброкери. Една беше за 150 000 акции на „Струан“. Започне ли Горнт веднага атаката, старецът може да изпати.
	— Идеята е добра, Ишуар. Ще ти се обадя пак!
	Веднага позвъни на баща си, но не можа да го открие.
	Остави съобщения за него навсякъде, където го бе търсил и зачака. Нетърпението му растеше. Малко преди десет часа чу секретарката на Горнт да отговаря по телефона.
	— Да?… О, един момент моля… мистър Горнт? Обаждат се от Цюрих… свързвам ви.
	Още веднъж се опита да се свърже с баща си, нямаше търпение да му предаде спешната новина. След това Горнт го повика.
	— Мистър Чой, моля веднага занеси това на адвоката ми. — Той му предаде запечатан плик. — Предайте го лично.
	— Да, сър.
	Той излезе от офиса. Спира при всеки телефон и се опитва да се свърже с баща си. След това предаде лично писмото на адвоката на Горнт, наблюдавайки изражението на лицето му. Там видя радост.
	— Ще има ли отговор, сър? — любезно попита той.
	— Само, че всичко ще бъде направено, както е наредено.
	Беше няколко минути след десет часа.
	Като излезе от офиса на път за асансьора, претегли всички плюсове и минуси. Стомахът го присви от притеснение, спря се при първия телефон.
	— Ишуар? Виж, имам спешна заповед за теб от чичо си. Той иска да продаде акциите си на „Струан“. 150 000 дяла.
	— А, много мъдро, носят се ужасно лоши слухове наоколо.
	— Посъветвах го да го направите със Суржани. 150 000 акции. Той пита можете ли веднага да започнете? Ще можете ли?
	— Като с вълшебна пръчка. За Фор Фингър ще се стараем, като за Ротшилд! Къде са акциите?
	— В трезора на „Виктория“.
	— Ще ми трябва веднага неговият печат.
	— Отивам да го взема, но той каза да започвате веднага. Каза да продавате на малки количества, така че да не се шокира пазарът. Иска най-добрата цена. Ще започнете ли веднага да продавате?
	— Да, не се страхувай, започваме веднага. И ние ще вземем най-добрата възможна цена!
	— Добре. И най-важното — каза да го запазите в тайна.
	— Разбира се, млади господарю, можете да ни имате пълно доверие, то се подразбира. А акциите, които вие искате да продавате под пазарна цена?
	— О това… това ще почака… докато получа кредит _айейа_!
	— Мъдро, много мъдро.
	Паул Чой потръпна. Чуваше ударите на сърцето си в настъпилата тишина и гледаше към цигарата на баща си, знаеше, че тези студени черни очи, дълбаещи в него, решават съдбата му. Спомни си как едва не изкрещя от екстаз, когато акциите започнаха да спадат почти незабавно, наблюдаваше движението им непрекъснато, след това точно преди затваряне на борсата нареди на Суржани да купува обратно. Почувства се лек от еуфорията. Изведнъж се сети и телефонира на приятелката си в Щатите, изхарчи почти 30 долара, разказвайки й какъв фантастичен ден е имал и колко му липсва тя. Тя също му отвърна, че й липсва и попита кога ще се върне в Хонолулу? Приятелката му се казваше Мика Касунари, американка от японски произход. Нейните родители го мразеха, защото беше китаец, както той знаеше неговият баща би я мразил, понеже тя е японка. Само че те двамата бяха американци и се бяха срещнали и влюбили в училище.
	— Скоро, скъпа — обеща й той възторжено. — Гарантирано за Коледа! След днешния ден баща ми сигурно ще ми даде някаква премия.
	Свърши живо и акуратно работата, която Горнт му възложи до края на работния ден. Късно следобед му телефонира Гудуедър Пуун и му съобщи, че баща му ще го види в Абърдийн в 7.30 часа. Преди да отиде при баща си той взе чека от Суржани на името на баща си. 615 000 ХК долара намалени с комисионната.
	Пристигна в Абърдийн с повишено настроение и даде чека на баща си. Когато му разказа, какво беше направил, се ужаси от яростта, с която Уу посрещна случилото се. Тирадата бе прекъсната от обаждането на Филип Чен.
	— Много съжалявам, че съм те обидил, почитаеми татко, аз…
	— Така значи, моят печат е и твой, моето богатство и твое, а? — изведнъж изкрещя Фор Фингър Уу.
	— Не, почитаеми татко — въздъхна той, — но информацията беше толкова добра и аз исках да предпазя акциите ти и да направя пари за теб.
	— Не за себе си, така ли?
	— Не, почитаеми татко. За теб беше. И да се отблагодаря за парите, които си инвестирал за мен… това бяха твои акции и твои пари. Аз се опитах да се свържа…
	— Това не е извинение! Ела с мен!
	Треперещ, Паул Чой се качи на палубата след баща си. Фор Фингър Уу пропъди телохранителя и посочи с пръст мръсната, кална вода на пристанището.
	— Ако не ми беше син — изсъска той, — ако не ми беше син, щеше да нахраниш рибите още в този момент, с вериги на краката.
	— Да, татко.
	— Ако някога отново използваш моето име, моя печат, или каквото и да е мое, без да съм ти дал съгласието си, ти си мъртъв човек.
	— Да, татко — тихо каза Паул Чой вкаменен от страх, осъзнал, че баща му има средствата, склонността и авторитета да изпълни заплахата без страх от възмездие. — Съжалявам, кълна се, никога няма да се повтори.
	— Ако беше загубил дори и една бронзова монета, сега щеше да си долу вече. Само защото си спечелил, си жив.
	— Да, татко.
	Фор Фингър Уу гледаше гневно сина си и продължаваше да крие задоволството от голямата и неочаквана печалба. 615 000 ХК долара. Невероятно! Всичко само след няколко телефонни обаждания и информация отвътре. Това е чудо, като че десет тона опиум скочиха на брега през главите на митничарската лодка! Момчето си плати двадесет пъти и отгоре образованието, а е само от три седмици тук. Колко умно… но и колко опасно!
	Той потрепери от мисълта, че и други любимци могат да започнат да вземат сами решения. Тогава ще изпадне под тяхна власт, а може и в затвора да влезе за техните грешки. И все пак, каза си той безпомощно, така действат варварите в бизнеса. Намбър Севън Сан е научен от варварите. Всички богове да са ми свидетели, не исках да излезе от него усойница.
	Той погледна сина си, без го разбира, мразеше директния му начин на говорене, варварски начин без заобикалки, както прави цивилизованият човек.
	„И все пак… все пак е по-добре с 600 000 ХК за един ден. Ако бях говорил по-рано с него, никога нямаше да му разреша и щях да изгубя тази печалба! _Айейа!_ Да, моите акции щяха да са паднали с толкова по-ниско… ох, ох, ох!“
	Той посегна за сандък и седна отгоре, сърцето му се разтупка от тези мисли.
	Наблюдаваше сина си. Какво да прави с него? Чувстваше чека в джоба си. Изглеждаше му невероятно, че синът му само за няколко часа беше спечелил за него толкова много пари, без акциите да са мръднали от банката.
	— Обясни ми защо този чернокож чужденец с мръсното име ми дължи толкова много пари!
	Паул Чой търпеливо му обясни механизма, изгарящ от желание да му угоди.
	Старият мъж помисли върху казаното.
	— Тогава утре да направя същото и пак да спечеля?
	— Не, почитаеми татко. Вземи печалбата и я пази. Днес беше почти сигурно. Това беше внезапна атака. Ние не знаем, как утре ще реагира „Ноубъл хаус“ и дали Горнт наистина иска да продължи атаката. Той може обратно да купува и да бъде с печалба. Ще бъде опасно да следваме утре Горнт, много опасно.
	Фоу Фингър Уу хвърли цигарата.
	— Тогава какво трябва да правя утре?
	— Чакай. Пазарът е изнервен и е в ръцете на дяволите чужденци. Съветвам те да чакаш и да видиш какво ще стане с „Хо-Пак“ и „Виктория“. Мога ли да използвам името ти и да питам Горнт за банката „Хо-Пак“?
	— Какво?
	Паул Чой търпеливо припомни на баща си за натиска върху банката и за възможната манипулация с акции.
	— А, да, разбирам, — каза надуто възрастният мъж. Паул Чой знаеше, че старецът не разбра. — Тогава ние… тогава аз само мога да чакам?
	— Да, почитаеми татко.
	Фор Фингър Уу извади чека от джоба.
	— А това парче хартия? Какво да правя с него?
	— Обърни ги в злато. Цената варира с много малко при златото. Мога да говоря с Ишуар Суржани, ако искаш. Той се занимава с валутен обмен.
	— И къде ще си пазя златото? Едно нещо беше да пренасяш контрабанда чуждо злато, съвсем друго да се безпокоиш за собственото си.
	Паул Чой му обясни, че физическото притежание не значеше непременно да притежаваш златото.
	— Но, аз нямам доверие на банките — каза ядосано старият мъж. — Ако златото е мое, значи е мое и не на банката!
	— Да, татко. Но това ще бъде швейцарска банка, не хонконгска и е абсолютно сигурно.
	— Гарантираш ли с главата си?
	— Да.
	— Добре. — Старият мъж извади писалка и подписа чека на гърба с инструкция за Суржани да превърне веднага парите в злато. — Гарантираш с живота си. И утре ще чакаме? Утре няма да правим пари?
	— Има вероятност за печалба и по-късно, но не мога да гарантирам. Може би ще разбера около обяд.
	— Обади ми се тук тогава.
	— Да, татко. Разбира се ако имахме наша борса можехме сами да манипулираме акциите… — подхвърли идеята си Паул.
	— Какво?
	Младият мъж внимателно започна да обяснява, колко лесно би било за тях да формират тяхна борса, доминирана от китайци и какви неограничени възможности за печалба би им дала тя. Говори цял час и печелеше доверие с всяка измината минута, обяснявайки му колкото е възможно по-просто.
	— Ако е толкова лесно, защо не го е направил досега Тайтфист Танг, или Биг Ноиз Санг, или онзи полуварварин от Макао, или банкера Куанг, или още дузина други?
	— Вероятно не им е идвала тази идея или нямат кураж. Може би искат да работят в системата на чужденците — „Търф клъб“, „Крикет клъб“, рицарство и всички други английски глупости. А може и да се страхуват да тръгнат срещу течението или пък нямат съответните познания. Ние имаме и познания и опит. Да. Аз имам приятел в Голдън Маунтън, добър приятел, с когото се познаваме от училище и…
	— Какъв приятел?
	— Той е от Шанхай и е цар по отношение на акциите. Сега е брокер в Ню Йорк. Заедно с него и с достатъчно пари можем да го направим. Зная, че ще можем.
	— _Айейа!_ Със северен варварин? — присмя се Фор Фингър Уу. — Как можеш да му вярваш?
	— Мисля, че може да му се вярва, почитаеми татко — разбира се ще поставиш ограничения срещу плевелите, както прави добрият градинар.
	— Но, силният бизнес в Хонконг е в ръцете на чужденците. Цивилизованите хора не могат да поддържат собствена борса.
	— Може да си прав, почитаеми татко — внимателно се съгласи Паул Чой, без да показва вълнението си. — Но всички китайци обичат хазарта. И независимо от това няма нито един цивилизован човек, работещ като борсов посредник! Защо чужденците ни държат настрана? Защото ще ги надиграем. За нас пазарът на акции е най-великата професия на света. Щом нашите хора в Хонконг видят, че нашият пазар е широко отворен за цивилизованите хора и за техните компании ще долетят при нас. Чужденците също ще бъдат принудени да отворят тяхна борса за нас. Ние сме по-добри в хазарта. А освен това, почитаеми татко — той посочи с ръка брега, високите сгради, лодките, плуващите ресторанти — всичко това би могло да бъде твое! Това всичко е в акции и дялове и ако един мъж притежава пазар за тези акции, това е символ на могъществото му над света.
	Фор Фингър Уу пушеше бавно.
	— Колко би струвал твоят пазар на акции, Намбър Севън Сан?
	— Една година време и начална инвестиция от… не мога да кажа точно. — Сърцето го болеше. Чувстваше алчността на баща си. Изводите от формирането на китайска стокова борса в това нерегулирано капиталистическо общество бяха с толкова важни последици за него, че се почувства слаб. Ще бъде толкова лесно, само време и… колко пари? — Мога да ти кажа колко ще струва до една седмица.
	Фор Фингър Уу погледна сина си с хитрите си очи й прочете там вълнение и алчност. Дали е за пари или за власт?
	И за двете. Младият глупак не знае, че двете са едно и също. Той мислеше за силата на Филип Чен и силата на „Ноубъл хаус“ и на половината монета, която Джон Чен бе откраднал. Филип Чен и жена му също са глупаци. Те трябва да знаят, че винаги има ухо, което подслушва от другата страна на стената и щом една ревнива майка знае някаква тайна, това повече не е тайна. Тайна не може да се пази в хотели между чужденците, които винаги предполагат, че прислужниците не разбират езика на варварите, че нямат дълги уши и силни очи.
	А синовете? Синовете са богатството на бащата — но понякога и причина за смъртта им.
	Човек трябва да е глупак, за да се довери на сина си. Абсолютен глупак. Нали?
	— Много добре, синко — каза леко той. — Дай ми твоя план написан и колко пари ще струва. И тогава ще реша.


	Филип Чен слезе от таксито при градинката в Каулуун Тонг. Шофьорът изключи таксиметъра и се обърна към него. Апаратът показваше 17.80 ХК долара. Ако зависеше от Филип, той не би наел такси за целия път. Не. Той щеше да пресече пристанището с „Голдън фери“ за 15 цента и щеше да наеме друго такси в Каулуун, така щеше да спести най-малко 8 долара. Страхотна загуба на пари.
	Внимателно отброи 18 долара. Прибави още тридесет цента за бакшиш и се почувства особено щедър. Шофьорът си замина и го остави близо до триъгълната градинка.
	Каулуун Тонг беше едно от предградията на Каулуун, бедняшки квартал. Намери „Ексес роуд“, която обикаляше около градинката и тръгна по уличката. Струваше му се, че куфарчето става по-тежко и изпитваше чувството, че всеки знае за доларите вътре. Стана нервен. В тази част на Каулуун можеше да купиш смъртта на някого за няколкостотин долара, ако знаеш към кого да се обърнеш, а за такава сума можеш да наемеш цяла армия. Вървеше и гледаше паважа. Когато почти стигна края, видя нарисуваната стрела върху паветата, насочена към стената от камък. Чувстваше тежестта на сърцето в гърдите си. Беше доста тъмно, осветено само от няколко улични лампи. Дупката в зида се бе оформила от няколко откъртили се камъчета. Видя намачкан вестник. Извади го бързо, бръкна още веднъж, за да се увери, че вътре не е останало нищо и тръгна, седна на една пейка осветена от улична лампа. Когато се поуспокои и дишането му се нормализира, той разгъна вестника. Вътре имаше плик. Пликът беше плосък и част от напрежението му отпадна. Ужасяваше се, че престъпниците биха могли да му изпратят и другото ухо.
	На бележката пишеше:
C>
	Отиди на „Ватерло роуд“. Тръгни на север по посока на казармата, която е от западната страна на улицата. Внимавай, ние те гледаме в момента.
C$
	Тръпки го побиха и той се огледа наоколо. Като, че никой не го гледаше. Нито враг, нито приятел. Но чувстваше, че е наблюдаван. Куфарчето съвсем му натежа, като че бе пълно е олово.
	О, Богове пазете ме, трескаво се молеше той, опитвайки се да събере кураж и да продължи. Къде са хората на Фор Фингър Уу, по дяволите?
	„Ватерло роуд“ беше наблизо, оживена главна артерия. Той не обръщаше внимание на навалицата, само вървеше на север. Всички магазини бяха отворени, ресторантите шумни. По близката дига изсвири печално товарен влак, отивайки на север, писъкът се смеси с шума от клаксоните. Небето се бе заоблачило, въздухът — влажен.
	Уморен, той извървя около половин миля, пресичайки странични улички и алеи. Спря се, за да изчака да мине един камион, след това мина през входа на, друга тясна алея, отмествайки се ту на една, ту на друга страна, защото минувачите го бутаха. Изведнъж двама младежи застанаха пред него, преграждайки му пътя. Единият изсъска:
	— _Tin koon chi fook!_
	И двамата бяха с нахлупени над очите кепета, тъмни очила, лицата им почти еднакви.
	— _Tin koon chi fook!_ — злобно повтори Смолпокс Кин. — Давай чантата!
	— Ох! — Побелял от страх Филип Чен подаде чантата. Смолпокс Кин я грабна.
	— Не се оглеждай и продължавай да вървиш на север!
	— Добре, но моля и вие да си изпълните обещанието… — Филип Чен спря да говори. Двамата младежи бяха изчезнали. Те като че ли се стопиха. Шокиран, Филип насили краката си, опитвайки се да запомни малкото, което видя от лицата им. Някой го сграбчи грубо.
	— Къде ти е шибаното куфарче?
	— Какво? — ахна той, взирайки се в страшно изглеждащия главорез пред себе си. Беше Гудуедър Пуун.
	— Куфарчето — къде е?
	— Двама младежи… — Той безпомощно посочи назад. Мъжът изпсува, бързо се запромушва през тълпата и пронизително свирна. Само няколко души му обърнаха внимание. Още побойници започнаха да се събират, Гудуедър Пуун мерна напред двамата младежи с куфарчето, когато завиваха от добре осветената главна улица в пряката пред тях. Той се хвърли да ги настигне, последваха го и другите.
	Смолпокс Кин и брат му спокойно се смесиха с тълпата. Те се усмихнаха един на друг, абсолютно сигурни вече, свалиха очилата и кепетата и ги напъхаха в джобовете си. Двамата много си приличаха — бяха почти като близнаци.
	— _Дю не ло мо!_ Този стар копелдак изглеждаше изплашен до смърт! — изкикоти се Смолпокс Кин. — Само с една крачка стигнахме небето!
	— Да. И следващата седмица, когато го отвлечем ще си плати, като поп!
	Те се изсмяха, спряха за малко пред една осветена сергия и надзърнаха в куфарчето. Когато видяха парите ахнаха.
	— _Айейа_, наистина сме на небето с една крачка, братле. Жалко, че синът е мъртъв и погребан вече.
	Смолпокс Кин вдигна рамене, завиха в по-малка уличка, след това в друга, сигурни в този почти тъмен лабиринт.
	— Почитаемият татко е прав. Всяко зло за добро. Не беше твоя вината, че главата на това копеле се оказа мека! Изобщо не! Когато го изровим и го оставим на „Ша Тин роуд“ с бележка на гърдите… — Той спря за момент. Докато чакаха той случайно погледна назад. В другия край на уличката видя трима мъже да завиват и виждайки го, забързаха към него.
	— _Дю не ло мо_, предадени сме — ахна той от изненада и се втурна да бяга напред, следван по петите от брат си.
	Двамата бягаха много бързо. Тъмнината им помагаше. Смолпокс Кин водеше напред. Стиснал здраво куфарчето, той се шмугна между няколко сергии и се спусна надолу по тесен, неосветен коридор.
	— Прибирай се у дома по друг път, — викна на брат си.
	На следващия ъгъл, той зави на ляво, а брат му продължи направо. Тримата преследвачи също се разделиха, двама от тях продължиха след него. Почти не се виждаше вече, а уличката извиваше и нямаше край. Гърдите го боляха от бягането. Втурна се по пряк път и излезе пред разнебитен склад, който се използваше за жилище. Незабелязващ струпаните семейства и шума от телевизорите, той се спусна между тях и изхвръкна през задната врата, след това заобиколи и излезе отново в края на алеята. Надзърна внимателно. Няколко души любопитно го погледнаха, но продължиха по пътя си, не желаейки да имат нищо общо с нещо очевидно нередно.
	След това, надявайки се, че е в безопасност, се смеси с тълпата и продължи спокойно да върви с наведена глава. Дишането му още не се бе нормализирало, главата му бе пълна с мръсни ругатни, кълнеше се, че ще отмъсти на Филип Чен за това, че ги беше предал. Бог да ми е свидетел, мислеше разярен той, когато го отвлечем следващата седмица, преди да го пуснем ще му отрежа носа! Как смее да ни предаде на полицията! Хей, чакай, дали бяха полицаи?
	Мислеше за това докато бродеше заедно с потока от хора, внимателно озъртайки се назад за всеки случай. Беше сигурен, че вече не го следят. След това започна да мисли за парите и светна от удоволствие. Дай да видя, какво ще правя с моите 50 000! С 40 000 ще купя апартамент и веднага ще го дам под наем. _Айейа_, вече съм собственик! Ще си купя още пистолет и нов нож за мятане. Ще подаря на жена си една-две гривни и две на Уайт Роуз от „Таузънт плежърс хаус“. Тази нощ ще празнуваме.
	Щастлив, той продължи пътя си. Купи от една сергия евтино куфарче и в една тъмна алея, прехвърли парите в него. По-надолу, в друга странична алеята, след като се пазари с уличен търговец пет минути, продаде за добра сума хубавия кожен куфар на Филип Чен. Много доволен от себе си, той се качи на рейс за Каулуун сити, където баща му бе наел под фалшиво име апартамент, много далеч от истинския им дом във Ванчай близко до „Глесинг пойнт“. Той не забеляза нито Гудуедър Пуун, които се качи на същия рейс, нито другите двама с него, нито пък таксито, което следваше рейса.
	Каулуун Сити представляваше купчина бордеи, без канализация. Смолпокс Кин знаеше, че тук е в безопасност. Полиция не идваше, освен в крайни случаи. Когато Китай даде под наем Новите територии за 99 години през 1898 година, тя остави като протекторат Каулуун сити. Теоретически десетте квадратни акра бяха китайска територия. Английските власти не закачаха територията, при условие, че има спокойствие. Беше кипящ район с опиум, нелегални хазартни училища, убежище на криминални престъпници. От време на време полицията прочистваше района. На следващия ден обаче Каулуун Сити ставаше какъвто винаги си е бил.
	Стълбището до петия етаж на жилищния блок беше паянтово и мръсно, мазилката изпокъртена и плесенясала. Измокрен той почука на вратата по уговорения начин. Вратата се отвори.
	— Хелоу, татко, хелоу, Дог-йърд Чен, — весело поздрави той. — Ето парите! — След това видя и по-малкия си брат. — О браво, ти също ли им избяга?
	— Разбира се! Проклети полицаи в цивилни дрехи! Трябва да пречукаме един-двама, за нахалството им. — Кин Пак размаха 38 калибровия си пистолет. — Трябва да има отмъщение!
	— Може и да имаш право, сега, когато имаме първите пари, — каза Фадър Кин.
	— Не мисля, че трябва да убиваме полицай, това ще ги побърка направо — потрисайки се каза Дог-йърд Чен.
	— По дяволите всички полицаи! — изруга младият Кин Пак и прибра пистолета в джоба си.
	Смолпокс Кин вдигна рамене.
	— Нали имаме пари…
	Точно в този момент вратата изхвърча с трясък. Гудуедър Пуун и трима от неговите хора връхлетяха с ножове в стаята. Всички замръзнаха. Фадър Кин внезапно измъкна нож от ръкава си и замахна, но преди да е успял да го хвърли, ножът на Гудуедър Пуун профуча и се заби в гърлото му. Той се вкопчи в ножа, падайки назад. Нито Дог-йърд Чен, нито братята се помръднаха. Гледаха го как умира. Тялото му потръпна, последва моментна конвулсия на мускулите, после застина.
	— Къде е Нъмбар Уан Сан Чен? — попита Гудуедър Пуун с втори нож в ръката.
	— Аз не познавам никакъв Намб…
	Двама от мъжете се хвърлиха върху Смолпокс Кин, хванаха ръцете му, разпънаха ги на масата и ги задържаха здраво там. Гудуедър Пуун рязко се наведе и със замах отряза показалеца му. Смолпокс Кин посивя. Другите двама се парализираха от страх.
	— Къде е Нъмбар Уан Сан Чен?
	Смолпокс Кин гледаше с празен поглед пръста си и изтичащата от раната кръв. Той изкрещя, когато Гудуедър Пуун замахна отново.
	— Недей, недей. Мъртъв е… мъртъв и сме го погребали, кълна се!
	— Къде?
	— Близко до Ша… „Ша Тин роуд“. Слушай, — отчаяно изкряска той, ще си поделим парите. Ще… — Той замръзна, когато Гудуедър Пуун постави върха на ножа си на устата му.
	— Само отговаряй на въпросите проститутско лайно или ще ти отрежа езика. Къде са нещата на Нъмбар Уан Сан Чен? Нещата, които намерихте в него?
	— Изпратихме всичко в „Хаус ъф Чен“, всичко, с изключение на парите, които имаше у себе си. — Той хленчеше от болка. Двамата мъже, изведнъж силно натиснаха едната му лакътна става и той изпищя. — Бог ми е свидетел казвам истината! — Той изви, когато ставата си замина и припадна от болката. Отсреща Дог-йърд Чен стенеше от страх. Понечи да изпищи, но един от мъжете му размаза с юмрук лицето, политайки главата му се разби в стената и той падна в безсъзнание.
	Всички очи се обърнаха към Кин Пак.
	— Истина е. Всичко, което ви каза, е истина!
	Гудуедър Пуун изпсува. После каза:
	— Претърсихте ли го, преди да го заровите?
	— Да, сър, не аз, той… — Треперещ, той посочи трупа на баща си. — Той го претърси.
	— Ти беше ли там?
	Младежът се поколеба. Моментално Пуун се стрелна с изненадваща за годините му бързина. Ножът направи резка под очите му и остана там.
	— Лъжец!
	— Бях там — задавено отговори младежът. — Щях да ви го кажа, сър. Бях там. Няма да лъжа, кълна ви се!
	— Следващия път като излъжеш, ще бъде лявото ти око. Бил си там, да?
	— Да… да, сър!
	— А този беше ли там? — попита Пуун, сочейки Смолпокс Кин.
	— Не.
	— Онзи?
	— Да. Дог-йърд Чен беше там!
	— Ти претърси ли трупа?
	— Да, сър, да — помагах на баща ни.
	— Всичките му джобове, всичко ли?
	— Да, да, всичко.
	— Някакви документи? Бележник, дневник? Бижута?
	Младежът се поколеба, отчаян, опитващ се да мисли, ножът не мърдаше от лицето му.
	— Нищо, сър, нищо, за което да си спомням. Изпратихме всичките му неща в „Хаус ъф Чен“, освен, освен парите. Задържахме парите. И часовника — бях забравил часовника! Ето този там! — Той посочи часовника върху опънатата ръка на баща си.
	Гудуедър Пуун отново изпсува. Фор Фингър Уу му беше казал да освободи Джон Чен и да прибере всички останали неща, които престъпниците не бяха изпратили, специално монета или част от монета, след това да ликвидират престъпниците и да се отърват от труповете. По-добре да му се обадя след малко, помисли Пуун. — Да ми даде инструкции за по-нататък. Не искам да сбъркам нещо.
	— Какво направихте с парите?
	— Изхарчихме ги. Те бяха само няколкостотин долара и дребни монети. Всичко изхарчихме.
	Единият от мъжете каза:
	— Мисля, че ни лъже!
	— Не лъжа, кълна се! — Кин Пак почти избухна в сълзи. — Не лъжа. Мо…
	— Млъквай! Да прережа ли гърлото на онзи там? — каза весело мъжът, сочейки Смолпокс Кин, който още лежеше в безсъзнание.
	— Не, не, не още. Оставете го там. — Гудуедър Пуун се почеса по брадата, докато помисли за момент. — Отиваме да изровим Нъмбар Уан Сан Чен. Да, това ще направим. Сега, лайно, казвай кой го уби?
	Кин Пак моментално посочи баща си.
	— Той го направи. Ужасно беше. Той ни е баща, удари го с лопата… удари го с лопата, когато се опита да избяга вечерта… вечерта на отвличането. — Младежът потрепери, лицето му бе бяло като тебешир. Страхът от опряния в лицето му нож изцяло го поглъщаше. — Не, не беше моя вината, сър.
	— Как се казваш?
	— Су Так-гай, — моментално отговори, казвайки приготвено за спешна ситуация име.
	— Той? — Пръстът сочеше брат му.
	— Су Так-тонг.
	— Другият?
	— Уу-тип Сап.
	— И възрастният?
	Младежът погледна трупа на баща си.
	— Той беше Голдтут Су. Беше много лош, но ние… ние трябваше да се подчиняваме. Трябваше, той ни е баща.
	— Къде закара Нъмбар Уан Сан Чен, преди да го убиеш?
	— В Ша Тин, но аз не съм го убил. Хванахме го в Хонконг Сайд, поставихме го отзад на колата, която бяхме откраднали и го закарахме в Ша Тин. Там баща ми беше наел една колиба, извън селото, той беше планирал всичко. Ние трябваше само да се подчиняваме.
	Пуун изсумтя и посочи хората си.
	— Ще претърсим първо тук. Ти му превържи ръката! — Кин Пак веднага грабна стара кърпа, едва не повърна и започна да превързва ампутирания пръст.
	Пуун въздъхна, не знаейки откъде да започне. Отвори куфара. Всички очи се обърнаха и алчно загледаха купа с парите. Пуун премести ножа в другата си ръка и го затвори. Остави го в средата на масата и започна да претърсва мръсния апартамент. Имаше само маса, няколко стола и железен креват с мръсен матрак. Тапетите висяха надолу разлепени, прозорците заковани с дъски и без стъкла. Обърна матрака, претърси го, но нищо не откри. Влезе в мръсната почти празна кухня и запали лампата. След това в ужасно миришещата тоалетна. Смолпокс Кин започна да стене, идваше в съзнание.
	В едно чекмедже Гудуедър Пуун намери листове хартия, мастило и четки за писане.
	— Това за какво е? — попита той, държейки високо лист с надпис: „Този Нъмбар Уан Сан Чен имаше глупостта да се опита да бяга. Никой не може да избяга от Бившите вълци! Нека го знае цял Хонконг. Нашите очи са навсякъде!“ — Това за какво е?
	Кин Пак погледна от пода, стараещ се да угоди.
	— Не можехме да го върнем жив в „Ноубъл Хаус“ и баща ни нареди… тази вечер да изровим Нъмбар Уан Сан, да го занесем на „Ша Тин роуд“ и да поставим отгоре бележката.
	Гудуедър Пуун го погледна.
	— Когато започнеш да копаеш, най-добре е бързо да го откриеш, още от първия път! — злобно му се закани той. — Да, защото очите ти, лайно такова, няма да ги има никъде.


>	34

#	9:30 часа

	Орланда Рамос се изкачи по широката стълба на огромния ресторант, „Флоутинг дрегън“ в Абърдийн и тръгна между говорещите помежду си гости на сър Ши-Тех Т’Чънг, оглеждайки се за Линк Бартлет и Кейси.
	Двата часа с Линк тази сутрин по повод интервюто за вестника се оказаха полезни, що се отнася до Кейси. Инстинктът й подсказваше, че колкото по-рано предизвика вратът на двубой, толкова по-добре. Лесно уреди двамата да получат покана тази вечер за банкета. Ши-Тех Т’Чънг беше стар съдружник на Горнт и неин приятел. Горнт възприе идеята й.
	Те бяха на най-горната палуба. Миришеше приятно на море през широко отворените прозорци, вечерта беше прекрасна, независимо от голямата влажност.
	Стаята, в която бяха те, беше в червено, златно и зелено, простираща се на половин дължина и на цялата ширина на кораба, веднага след стълбището. Навсякъде се виждаше английският герб и на трите палуби на ресторанта, пламнал от светлини и претъпкан с гости.
	Орланда се чувстваше хубава и много самоуверена тази вечер. Облече се прецизно. Тази сутрин, когато имаше интервю с него, беше облякла обикновени американски дрехи, малко грим. Свободната копринена блуза, която избра много внимателно, не подчертаваше много, че е без сутиен, само загатваше. Новата мода много й допадаше, караше я да се чувства по-женствена. Тази вечер беше облечена в бяла коприна. Знаеше, че има съвършена фигура и че й завиждаха за откритата, неосъзната сексуалност.
	„Това направи Куилън за мен — помисли тя, високо вдигнала глава — едно от многото неща. Той ме научи да разбирам сексуалността.“
	Хавъргил и съпругата му бяха пред нея и тя видя вперените им в нейните гърди очи. Това я развесели, добре съзнаваше, че е единствената жена, която дръзва да е толкова модерна, да е в крак с модата, която едва навлизаше в Лондон.
	— Добър вечер мистър Хавъргил, мисис Хавъргил, — любезно поздрави тя, заобикаляйки ги в блъсканицата.
	Добре го познаваше. Много пъти Горнт го бе канил на яхтата си. Понякога яхтата потегляше направо от „Яхт клъб“ само с нея и приятели до Каулуун Сайд, където на „Голдън фери“ ги чакаха момичета.
	В началото на отношенията й с Куилън, тя също трябваше да чака на Каулуун Сайд, подчинявайки се на златното правило в колонията — да си предпазлив. Когато живееш в Хонконг Сайд, забавляваш се в Каулуун Сайд, а когато живееш в Каулуун Сайд, забавляваш се в Хонконг Сайд.
	По времето, когато жената на Горнт беше прикована на легло и Орланда открито беше негова метреса, Куилън я взимаше със себе си в Япония, Сингапур, Тайланд, но никога в Банкок. Още от онова време Пол Хавъргил беше голям мераклия. Не е лош човек, макар че повечето от приятелките му не го харесваха. Ласкаеха го само защото беше разумно щедър и винаги можеше да уреди за приятел кредит при ниска лихва, чрез някой от своите сътрудници, но не от банка „Виктория“.
	„Умно — помисли, забавлявайки се тя — и е въпрос на престиж. О, мога да напиша такава книжка за всички тях, стига да поискам. Няма да го направя. Нямам причини. Дори след Макао, винаги пазех тайните. И на това ме научи Куилън — благоразумие.
	Макао. Какъв нехранимайко. Сега трудно си спомням, как изглеждаше този младеж, само това, че не го биваше в леглото и че заради него съсипах живота си“. Дължеше се само на самотността й. Куилън не беше с нея цял месец и всички бяха заминали за някъде. Беше копнеж по младо тяло — привлече я младостта му, а се оказа толкова безполезен. Глупачка! Каква глупачка беше!
	Сърцето й се сви при спомена за нощите с кошмарни сънища, че е хваната, изпратена в Англия, усилията й да се отърве от младежа, отчаяно стараеща се да угоди на Куилън и завръщането й, Куилън толкова студен и нежелаещ да легне отново с нея. И след това по-големият кошмар, приспособяване към живот без него.
	Ужасни времена. Това неутолимо желание. Самотата. Всичките сълзи, жалкото й положение и след това опитите й да си го върне. Винаги сама в Хонконг. Когато желанието й ставаше непоносимо, заминаваше и опитваше, но винаги безуспешно. Ох, Куилън, какъв любовник си ти!
	Неотдавна умря съпругата му и когато мина известно време, Орланда отиде да го види. Да го прелъсти отново. Тогава помисли, че е успяла, но той само се беше забавлявал.
	— Облечи се, Орланда. Бях любопитен да видя тялото ти: все още ли е изящно, както в моето време. Приятно ми е да ти кажа, че е същото — още си самата перфектност. Съжалявам, вече не те желая.
	Сълзите и молбите й не промениха нищо. Той само слушаше и пушеше. После угаси цигарата и тихо й каза:
	— Орланда, никога не идвай тук, без да съм те поканил. Ти си избра Макао.
	„И беше прав. Аз му отнех престижа. Защо още ме поддържа? — питаше се тя, търсейки Бартлет между гостите. Трябва ли да загубиш нещо, за да го оцениш? Това ли е животът?“
	— Орланда!
	Тя се спря, сепната, че някой се изпречва на пътя й. Беше Ричард Хамилтън Пагмайър. Беше малко по-нисък от нея.
	— Мога ли да ти представя Чарлс Билтмън от Щатите, — каза той, гледайки я похотливо. Кожата й настръхна от близостта му. — Чарлс ще бъде новият тай-пан на „Дженеръл сторис“. Чък, това е Орланда Рамос!
	— Радвам се да се запозная с вас, мадам!
	— Как сте? — любезно отговори тя, инстинктивно изпитвайки неприятно чувство към него. — Съжалявам, мистър…
	— Наричайте ме Чък. Орланда беше името ви, нали? Имате прекрасно име, прекрасна рокля! — Билтмън извади визитната си картичка и с жест й я подаде.
	Тя я прие, но не му даде своя.
	— Благодаря ви. Съжалявам, мистър Билтмън, моля да ме извините? Чакат ме приятели…
	Преди да успее да го предотврати, Пагмайър я хвана за лакътя, заведе я настрана и й прошепна, тихо:
	— Какво ще кажеш да вечеряме заедно? Изглеждаш великолепно…
	Тя се дръпна рязко, без да е много очевидно.
	— Изчезвай, Паг.
	— Слушай, Орланда…
	— Сто пъти съм ти казвала, да ме оставиш на мира! Сега върви по дяволите, ти и всичките ти роднини! — Изсъска тя и Пагмайър се изчерви. Винаги го беше мразила, дори в онези дни. Знаеше, че винаги я оглежда зад гърба на Куилън.
	Пагмайър постоянно й вадеше душата, искаше да я вкара в леглото си — не се отказваше.
	— Ако някога ми се обадиш или се опиташ да ми говориш, ще разкажа на цял Хонконг за теб и за странните ти желания.
	Тя любезно кимна с глава на Билтмън, изпусна дискретно визитката му и ги отмина. След малко Пагмайър се върна при американеца.
	— Каква фигура! — възкликна Билтмън.
	— Тя е — тя е една от нашите популярни проститутки, — каза с презрение Пагмайър. — Боже, дано побързат с вечерята, умирам от глад.
	— Тя, проститутка? — Билтмън зяпна от учудване.
	— Никога не би допуснал — добави Пагмайър, понижавайки глас. — Изненадва ме, че Шити Т’Чънг я е поканил. Предполагам, че хич не го е грижа, защото си е платил рицарството. Преди години Орланда беше любовница на мой приятел, но беше кръшнала. Той я хвана и получи голямо Л.
	— Голямо Л?
	— Лакът — изхвърли я.
	Билтмън не можеше да отклони погледа си от нея.
	— Боже, шепнеше той — не зная за лакът, но аз бих й дал един голям.
	— Това е само въпрос на пари, но мога да те уверя, приятелю, че не си заслужава. Орланда не е нещо особено в леглото, зная го, а още и не знаеш кой е бил преди теб, нали? — Пагмайър се разсмя на физиономията, която американецът направи. — Аз самият не повторих, но ако си решил да си натопиш фитила, по-добре използвай предпазни средства.


	Дънрос току-що бе дошъл и слушаше с половин ухо излиянията на Ричард Куанг за сделките, които беше направил, за да спаси банката от фалит и за това, колко са мръсни определени хора, дето разпространяват такива неверни слухове.
	— Абсолютно съм съгласен с теб, Ричард, — отговори му Дънрос, опитвайки да се измъкне при делегацията, която беше в дъното на стаята. — Наистина има много копелдаци наоколо. Извини ме, моля…
	— Разбира се, тай-пан — Ричард Куанг сниши гласа си, но не успя да скрие възбудата си. — Може да ми потрябва помощ.
	— Всичко, разбира се, освен пари.
	— Би могъл да говориш с Джонджон във „Виктория“ за мен. Той…
	— Няма да го направи, Ричард, знаеш го. Единственият ти шанс е някой от китайските ти приятели. Какво ще кажеш за Смайлър Чинг?
	— Ха, този стар мошеник — не бих го молил за мръсните му пари! — Презрително каза Ричард Куанг.
	Смайлър Чинг бе отстъпил от уговорката и не му даде нито пари — нито кредит. Този дърт мошеник заслужава затвор! Сега и при него започна навалица, така му се пада!
	— Мисля, че всичко е започнато от комунистите, те се опитват да ни унищожат. Чу ли за опашките пред „Виктория“ в Сентрал? Има и пред „Блекс“. Банката на Олд Биг Бели Ток — „Бенк ъф Иист Азия и Джапън“ е фалирала. Утре няма да отварят.
	— Господи, сигурен ли си?
	— Обади ми се тази вечер, искаше заем от 20 милиона. По дяволите, тай-пан, цял Хонконг ще фалира, ако не получим помощ. Ние…
	В този момент видя на вратата Винъс Пун под ръка с Фор Фингър Уу и сърцето му прескочи. Тази вечер тя беше бясна, защото не й занесе обещаното палто. Плака и му се кара и нейната ама пригласяше в разправията. Не приемаха извиненията, че кожухарят му е виновен и двамата продължиха да се карат, докато накрая той обеща, че преди състезанието ще го има.
	— Ще ме заведеш ли на банкета на Ши-Тех?
	— Жена ми промени решението си и ще дойде с мен, но след банкета с теб ще отидем…
	— След това аз ще съм уморена! Първо нямам подарък, сега не мога да дойда на партито! Къде е аквамариненият медальон, който ми беше обещал миналия месец? Къде отиде палтото ми? На гърба на жена ти, басирам се! _Айейа_, моята фризьорка и нейната са приятелки и аз ще разбера. Не ме обичаш вече. Трябва или да се самоубия или да приема поканата на Фор Фингър Уу.
	— Какво?
	Ричард Куанг си спомни как едва не припадна на място и как прави декларации и бесня, че нейният апартамент му струва състояние, дрехите й хиляди на месец, тя също прави декларации.
	— Кажи ми какво става с банката? Ти вече платежоспособен ли си? Какво ще стане с моите спестявания?
	— _Айейа_, мизерна никаквице, какви спестявания? Спестяванията, които аз трябва да внеса вместо теб, нали? Ха! Разбира се, че са сигурни там, като в „Бенк ъф Ингланд“ са!
	— Вече съм без пукната пара. Горката ти дъщеричка е в бедствено положение! Трябва да се продавам за пари или да се самоубия. Да, така е! Отрова… това е! Ще се нагълтам с… аспирин. Ох, Пуун! Донеси ми аспирини!
	Той я моли и увещава, накрая тя омекна и му разреши да й вземе аспирина, обеща й да дотича при нея веднага щом банкета свърши и сега, когато я видя, очите му щяха да изскочат от орбитите. Двамата облечени блестящо. Фор Фингър Уу щеше да се пръсне от гордост, а тя хрисима и невинна, облякла роклята, която той съвсем скоро бе платил.
	— Какво ти е, Ричард? — попита загрижено Дънрос. Ричард Куанг се опита да каже нещо, но така и не успя и тръгна с несигурни стъпки към жена си, която откъсна съкрушителния си поглед от Винъс Пун и се обърна към него.
	— Хелоу, скъпа — каза й той, размекнат.
	— Хелоу, скъпи, — отговори със сладникавия си глас Мей-линг Куанг. — Коя е тази проститутка?
	— За коя говориш?
	— Ето тази.
	— Това не беше ли… как й беше името… телевизионната звезда?
	— Името й не беше ли Почеши-се-в-чекмеджетата й Пун, телевизионната звезда?
	Той престорено се засмя на шегата, но всъщност му идваше да си скубе косите от яд. Фактът, че настоящата му метреса идва с друг, няма да бъде изпуснат от цял Хонконг. Всеки ще го приеме като знак, че е в абсолютен финансов крах и че тя, мъдро, е напуснала потъващия кораб. А идването й точно с чичо му, Фор Фингър Уу е още по-неблагоприятно. Това ще потвърди, че цялото богатство на Уу е преместено от „Хо-Пак“, което пък означава, че и Ландо Мата и златният синдикат са направили същото. Цялото цивилизовано население беше сигурно, че Уу е първият контрабандист на синдиката, след смъртта на Смайлър Мо. Неприятностите никога не идват сами.
	— А? — попита уморено той. — Какво каза?
	— Питах, дали тай-пан ще ни ходатайства пред банка „Виктория“?
	Той превключи на кантонезки, защото около тях беше пълно с евроазиатци.
	— За съжаление това куче също има неприятности, няма да ни подкрепи. В много тежко положение сме и не по наша вина. Денят беше отвратителен, освен едно хубаво нещо: Направихме чудесна печалба. Продадох всичките акции на „Ноубъл Хаус“.
	— Отлично. При каква цена?
	— Печелим по 2.70 на акция. Обърнах всичко в злато и го преведох на обща сметка в Цюрих, — добави той, извъртайки истината. През цялото време се мъчеше да измисли начин да махне жена си от стаята и да отиде при Фор Фингър Уу и Винъс Пун.
	— Браво. Много добре си направил. — Мей-линг си играеше с големия аквамаринов медальон.
	Изведнъж му замръзнаха тестисите. Това беше медальонът, който той обеща на Винъс Пун.
	— Не ти ли е добре? — обезпокоена го попита Мей-линг.
	— Аз, а, сигурно съм хапнал развалена риба. Трябва да отида до тоалетната.
	— По-добре иди веднага. Сигурно скоро ще започне вечерята. Шити винаги закъснява!
	Тя видя, че той погледна към Винъс Пун и Фор Фингър Уу и очите й станаха зли.
	— Тази проститутка наистина е интересна. Ще я наблюдавам докато се върнеш.
	— Защо заедно не отидем? — Той я хвана под ръка и я поведе надолу по стълбите към вратата, която водеше към тоалетните, поздравявайки пътьом приятели тук и там, опитвайки се да възстановява доверието им.
	В момента, в който тя влезе в женската тоалетна, той се втурна нагоре, отиде при Цепелин Танг, който стоеше близко до тях. Размени няколко приказки и преструвайки се, че току-що вижда Фор Фингър Уу възкликна.
	— О хелоу, почитаеми чичо, благодаря ти, че си я довел. Хелоу, малка лицемерке.
	— Какво? — подозрително попита старият мъж. — Аз съм я довел за себе си, не за теб.
	— Да, и не ме наричай лицемерка — изсъска Винъс Пун и нарочно хвана под ръка Фор Фингър Уу. Ричард Куанг пикаеше кръв. — Говорих с фризьорката си тази вечер! Моето палто на нейния гръб! Това не е ли моят аквамаринов медальон, който тя носи тази вечер! Като помисля, че щях да се самоубия, защото мислех, че съм те разочаровала… а то през цялото време били само лъжи, лъжи. Ох почти не ми се живее.
	— Е, не го прави още, Литъл Мили Маут — зашушна нетърпеливо в ухото й Фор Фингър Уу, вече уговорил сделка за повече отколкото Смайлър Чинг му даваше. — Отивай си племеннико, повръща й се от теб. Няма да се представи добре!
	Ричард Куанг изфабрикува мазна усмивка, измърмори няколко приятни комплимента и се отдалечи, вътрешно треперещ. Той тръгна към стълбата, за да изчака жена си и някой подхвърли:
	— Виждам една кобилка е напуснала падока, за по-сочна трева.
	— Каква глупост! — бързо отговори той. — Та нали аз го помолих да я доведе, защото жена ми е с мен. Защо иначе мислите, че е дошла с него? Този стар глупак прилича ли на бик? Или на петел? Не. _Айейа_, дори Винъс Пун с цялата си техника, на която съм я научил, не може да му помогне! Хубаво е да добие малко престиж, нали?
	— _Иий_, колко хитро, Куанг! — каза мъжът и шепнешком го разказа на друг, който саркастично отговори:
	— Ще изядеш и кофа с лайна, ако ти кажат, че е телешко задушено със сос от черен боб! Не знаеш ли, че прътът на Фор Фингър се гледа от най-скъпите робини, мехлеми и сен-сен, които могат с пари да се купят? Защо мислиш, че роди син миналия месец наложницата му Намбър Сикс Конкюбине! Не се тревожи за него. Преди да е свършила тази вечер, Златната Врата на Винъс Пун ще плаче за милост на осем диалекта.


	— Ще останеш ли за вечерята, тай-пан? — попита Брайън Куок, пресрещайки го.
	— Да, защо?
	— Съжалявам, аз трябва да се връщам на работа. Но ще дойде друг да те съпровожда до вас.
	— За Бога, Брайън, не се ли престаравате? — тихо попита Дънрос.
	Брайън Куок също сниши гласа си:
	— Не мисля. Току-що телефонирах на Крос, да го питам за онези двама пред вас. В момента на пристигането на нашите хора, те са си плюли на петите.
	— Може само да са негодници, които мразят полицаи.
	Брайън Куок поклати глава.
	— Крос отново те моли да предадеш веднага папките на А. М. Г.
	— В петък.
	— Каза ми да ти кажа, че има съветски шпионски кораб в пристанището. Вече има убийство — един от агентите им е убит с нож.
	Дънрос беше шокиран.
	— Какво общо има това с мен?
	— Знаеш по-добре от нас. Нали ти е известно, какво има в рапортите. Сигурно е доста важно, иначе нямаше самият ти да си толкова предпазлив. Крос каза… остави Крос! Йан, виж, ние сме приятели. Аз наистина много се безпокоя. — Брайън Куок превключи на кантонезки. — И най-умният може да се заплете в тръните.
	— След два дни пратеникът пристига. Два дни не са много време.
	— Истина е. Но за два дни шпионинът може да ни нарани много сериозно. Защо да изкушаваме боговете? Молбата е моя!
	— Не. Съжалявам.
	Брайън Куок стана по-суров.
	— Нашите американски приятели съветват, да те приберем в предварителен арест.
	— Каква глупост!
	— Не е глупост, Йан. Знае се, че имаш изключителна зрителна памет. Колкото по-рано предадеш папките, толкова по-добре. Дори след това трябва пак да внимаваш. Защо не ми кажеш къде са и ние ще имаме грижата за всичко?
	Дънрос беше също много сериозен.
	— За всичко съм се погрижил, Брайън. Нека върви по плана.
	Високият китаец въздъхна и вдигна рамене.
	— Добре. Съжалявам, но да не кажеш след това, че не сме те предупреждавали. Жак и Гавалан също ли остават на вечерята?
	— Не. Не мисля. Помолих ги да се мернат само. Защо?
	— Можеха да те придружат до вас. Моля те, не отивай никъде сам за известно време. Само за известно време ще бъде. Ако имаш лични срещи, обади ми се.
	— Аз, лични срещи? Тук, в Хонконг? Наистина, каква идея!
	— Името Джен говори ли ти нещо?
	Очите на Дънрос станаха каменно студени.
	— Вие май сте много любопитни.
	— А ти изглежда не съзнаваш, че си в много мръсна игра, без да са ти ясни правилата.
	— Разбрах намека, за Бога.
	— Лека вечер, тай-пан.
	— Лека нощ, Брайън. — Дънрос приближи групата на парламентаристите. Те се бяха събрали в ъгъла и говореха с Жак де Вил. Бяха само четирима в момента, останалите си почиваха, след дългото пътешествие. Жак ги представи: сър Чарлз Пениуърд, консервативна партия; Хаф Гатри, либерална; Джулиън Бродхърст и Робин Грей, лейбъристка партия.
	— Хелоу, Робин — поздрави той.
	— Хелоу, Йан, толкова отдавна не сме се виждали.
	— Да.
	— Ако ми позволите, аз се оттеглям — каза де Вил, лицето му беше състарено от грижи. — Жена ми е зад граница, у дома е малкото ни внуче, трябва да се погрижа.
	— Говори ли със Сюзан във Франция? — попита Дънрос.
	— Да, тай-пан. Тя е… тя е добре. Благодаря ти, че се обади на Делан. Довиждане до утре. Лека нощ, джентълмени.
	Дънрос погледна към Робин Грей.
	— Изобщо не си се променил.
	— Ти също — каза Грей и се обърна към Пениуърд с думите: — С Йан се срещнахме в Лондон преди години, сър Чарлз.
	Беше точно след войната. Току-що беше станал управител на магазин. Беше слаб мъж с тънки устни, остри черти и сивееща вече коса.
	— Отдавна беше — любезно отвърна Дънрос, поддържайки уговорката, която Пенелоуп и брат й бяха направили преди много години, че нито една от двете страни няма да смята другата за роднина. — Какво, Робин, ще останеш ли по-дълго?
	— Само няколко дни — отговори Грей. — Искам да посетя няколко профсъюза, да видя как живеят останалите деветдесет и девет процента от хората.
	Сър Чарлз Пениуърд, ръководителят на делегацията, се засмя. Той беше румен, пълен мъж, бивш полковник от „Лъндън Скотиш Реджимънт, D. S. O. енд Бар“.
	— Не мисля, че тук обръщат много внимание на профсъюзите, Робин. Какво ще кажеш, тай-пан?
	— Работната ни сила е много добре и без профсъюзи — каза Дънрос.
	— Потящата се работническа маса, тай-пан — веднага допълни Грей. — Съгласно вашата статистика, правителствената ви статистика.
	— Не нашата, Робин, а вашата. Нашите хора са най-високо платените в Азия, след Япония и това е свободното общество.
	— Свободно? Моля те! — подигравателно възкликна Грей. — Освен, ако искаш да кажеш свободно да експлоатира работниците. Добре, няма значение, когато лейбъристите вземат властта следващите избори, ще променим всичко това.
	— Хайде, Робин — каза сър Чарлз — лейбъристите нямат шанс следващите избори.
	Грей се усмихна.
	— Не залагай на това. Хората в Англия искат промени. Не отивахме да се бием във войната, за да запазим стария скапан начин на живот. Лейбъристите са за социални промени — за това, работниците да получат справедлива част от печалбата, която те осигуряват.
	— Винаги съм смятал за несправедливо социалистите да говорят за „работниците“, сякаш те вършат цялата работа, а ние нищо не правим. Ние също сме работници. Работим толкова упорито, колкото и те, ако не и по-упорито и много повече работни часове и…
	— Да, но ти си тай-пан и живееш в огромна къща, която ти е поднесена, заедно със силата на капиталите ти. Целият ти капитал идва от потта на бедните работници, дори няма да спомена търговията с опиум, която е началото на всичкото това. Редно е капиталът да бъде разпределен справедливо и всеки да има еднакъв старт. Богатите трябва да бъдат облагани с по-високи данъци. Трябва да има данък капитал. Колкото по-рано се разбият големите богатства, толкова по-добре за всеки англичанин, нали Джулиън?
	Джулиън Бродхърст беше висок, изискан мъж в средата на четиридесетте, пламенен защитник на Фабианското общество, което бе за доверие в интелекта на социалистическото движение.
	— Виж, Робин — започна той с провлачения си глас — аз разбира се не съм привърженик, като теб на идеята, че трябва да излезем на барикадите, но мисля, мистър Дънрос, че тук в Хонконг можете да имате конфедерация на профсъюзите, фиксирана минимална заплата, избираемо законодателно тяло, подходящи профсъюзи, държавно медицинско обслужване, компенсации за работниците и всички други модерни английски нововъведения.
	— Абсолютно погрешно, мистър Бродхърст. Китай никога няма да се съгласи с промяна на колониалния ни статус, няма да разрешат никаква форма на град държава на границата си. Колкото до другите неща, кой ще плаща за тях? — попита Дънрос. — Нашата свободна система тук е двадесет пъти по-добра от английската и…
	— Ти ще платиш от печалбите си, Йан — каза със смях Робин Грей. — Ще плащаш справедлив данък, не 15 процента. Трябва да плащаш, както плащаме ние в Англия.
	— Да не ни дава Господ! — Дънрос едва сдържаше раздразнението си. Вашите такси ви изхвърлят от бизнеса и от…
	— От печалбата ли? — последният член от парламентарната делегация, либералът Хаф Гатри се намеси хапливо. — Последното лейбъристко правителство помете печалбите ни преди години с проклетите глупави разточителства, смешна национализация, предавайки една по една колониите, напускайки ги идиотски, разбивайки колониалната общност и навирайки лицето на горката Англия в калта. Такава глупост!
	Робин Грей се обади помирително:
	— Хайде, Хаф, лейбъристкото правителство направи това, което хората искаха, каквото масите искаха.
	— Глупости! Враговете го искаха. Комунистите! За по-малко от осемнадесет години вие предадохте най-великата империя, която светът е виждал, направихте ни второстепенна сила и позволихте на Съветите да вземат повече от половин Европа. Каква нелепост!
	— Съгласен съм, че комунизмът е нещо ужасно. Но, колкото до „предаване“ на цялата империя, то беше промяната на вятъра, Хаф. — Каза Бродхърст, успокоявайки го. Колониализмът беше изживял времето си. Трябва да гледаш перспективно на нещата.
	— Правя го. Сега мисля, че плуваме срещу течението и то без гребла. Чърчил беше прав, винаги е бил.
	— Хората не мислеха така — намръщено каза Грей. — Затова не го избраха. Писнал им беше. Колкото до империята, съжалявам, Хаф стари приятелю, това беше извинението за експлоатацията на местното население, което не познаваше нищо по-добро.
	Робин погледна лицата им и ги разбра. Той беше свикнал с омразата, която го заобикаляше. Той ги мразеше даже повече, винаги го беше правил. След войната искаше да остане на редовна работа в армията, но му отказаха — капитаните бяха по два за пени, след това с всичките си медали и специфичната си военна служба, като военнопленник в Чанги, изпълнен с гняв и злоба отиде да работи в автомобилната промишленост, като механик в завода Кролей. Скоро стана управител на магазин за коли и профсъюзен организатор, после нисък ранг в „Трейд юнион дженерал консул“. Преди пет години стана член на парламента, където беше и сега, раздразнителен, враждебен парламентарист от задните скамейки, протеже на левия социалист, Анюрин Биван.
	— Да, отървахме се от Чърчил и когато спечелим изборите следващата година ще изметем още стари начини на управление на господстващата класа там, където им е мястото. Ще национализираме цялата индустрия и…
	— Наистина, Робин — прекъсна го сър Чарлз — това е банкет, не място за пропаганда. Съгласихме се всички да не говорим за политика, докато трае пътуването.
	— Прав сте, сър Чарлз. Стана, защото тай-панът на „Ноубъл хаус“ ме попита. — Грей се обърна към Дънрос. — Как е „Ноубъл хаус“?
	— Добре. Много добре.
	— Ако съдим по следобедните вестници, има натиск върху акциите ти?
	— Един от конкурентите си играе на негодник, това е всичко.
	— А навалиците по банките, и то ли е несериозно нещо?
	— Това е сериозно. — Дънрос внимателно подбираше думите си. Знаеше, че анти-Хонконг лобито на парламента е силно и много членове от трите партии на парламента бяха срещу колониалния му статут и възможностите на свободната воля в Хонконг… и най-вече завиждаха на почти свободната от данъци изходна база. Няма значение. От 1841 година сме преживявали враждебно настроени парламенти, пожар, тайфун, чума, малария, ембарго, депресия, окупация и периодическите конвулсии, през които минава Китай и по някакъв начин ще успяваме пак да ги преживяваме.
	— Навалицата е в „Хо-Пак“, една от китайските банки — каза Дънрос.
	— Тя е най-голямата, нали? — попита Грей.
	— Не. Но е голяма. Всички се надяваме да преодолее проблема.
	— Ако фалира, какво ще стане с парите на вносителите?
	— За нещастие ги губят — отговори Дънрос, притиснат до стената.
	— Трябва ви английско банково законодателство.
	— Не. Намираме, че нашата система оперира много добре. Как ви хареса Китай?
	Преди сър Чарлз да успее да отговори, Грей каза.
	— Преобладаващото мнение е, че са опасни, враждебно настроени, трябва да бъдат затворени и границата с Хонконг добре пазена. Има опасност да се превърнат в световен дразнител, а техният тип комунизъм е просто извинение за диктаторство и експлоатация на масите.
	Дънрос побледня, когато сър Чарлз му възрази остро.
	— Виж, Робин, това е само твое виждане и на Ком… и на Маклин. Аз чувствам нещата съвсем обратно. Намирам, че Китай е много искрен в опитите си да се оправя с вътрешните проблеми, които са идиотски, монументални и мисля неразрешими.
	— Да сме благодарни на Бога, че там предстоят големи неприятности — каза с презрение Грей. — Дори руснаците го знаят, защо иначе щяха да ги напуснат?
	— Защото са им врагове, споделят обща граница с дължина пет хиляди мили — обясни Дънрос, опитвайки се да задържи раздразнението си. — Никога не са имали доверие една на друга. Защото завоевателите на Китай, винаги са идвали от Запад, а тези на Русия от Изток. Притежаването на Китай е било руска мания.
	— Вижте сега, мистър Дънрос, — започна Бродхърст. — Вие преувеличавате.
	— В интерес на Русия е Китай да бъде слаб и разделен и Хонконг разбит. Русия иска Китай слаб, като крайъгълен камък на външната си политика.
	— Поне Русия е цивилизована. — Каза Грей. — В червен Китай са фанатизирани, опасни езичници и трябва да се държат изолирано поне от тази страна.
	— Смешно! Китай има най-старата цивилизация на света. Китайците отчаяно искат да станат приятели със Запада. Китай първо е на китайците, после на комунистите — възрази Йан.
	— Хонконг и вие, „предатели“, държите комунистите на власт.
	— Глупости! Мао няма нужда от нас или от Съветите, за да стои в Пекин!
	— Доколкото аз разбирам нещата червен Китай и Съветска Русия са еднакво опасни — намеси се Гатри.
	— Няма място за сравнение между двете! — каза Грей. — В Москва се хранят с нож и вилица и разбират от храна! В Китай нямахме нищо, освен скапана храна, скапани хотели и много лицемерие.
	— Наистина не мога да те разбера, стари момко — мистър Чарлз се ядоса. — Ти се бори като дявол да те включим в тази делегация, предполагаше се, че ще се интересуваш от проблемите на Азия, а ти нищо не правиш, освен да се оплакваш.
	— Да си критичен, не значи, че се оплакваш, сър Чарлз. Откровено казано, аз съм против даване на помощ за Китай. И когато се върнем, ще предложа действия за цялостно премахване статуса на Хонконг: да се наложи ембарго на всички стоки за и от Китай, да се проведат незабавни избори тук, да се въведат подходящи данъци, подходящи профсъюзи и подходящо английско обществено право!
	Дънрос издаде брадата си напред.
	— Тогава ще разстроиш позицията ни в Азия.
	— На всички тай-панове да, но не на обикновените хора! Русия е права по отношение на Китай.
	— Аз говоря за свободен свят! Боже Господи, трябва да е ясно за всички — Съветска Русия се стреми към хегемония, към доминиране на света и към нашето разрушаване. Китай не е хегемонист — противопостави се Дънрос.
	— Грешиш, Йан. От дървото не виждаш гората — каза му Грей.
	— Слушай! Ако Русия…
	Бродхърст ги прекъсна:
	— Русия се опитва да си реши нейните проблеми. Мистър Дънрос, един от нейните проблеми е политиката на САЩ. Те искат да бъдат оставени на мира, а не заобиколени от високо емоционални американци, превъоръжени с атомно оръжие.
	— Топки! Американците са ни единствените приятели — каза Хаф Гатри ядосано. — Колкото до руснаците, какво ще кажеш за студената война? Берлин? Унгария? Куба? Египет… те ни поглъщат малко по малко.
	Сър Чарлз Пениуърд въздъхна.
	— Животът е странен и паметта толкова кратка. През 1945 година, беше на 2 май вечерта, се съединихме с руснаците при Висмар в Северна Германия. Никога няма да се чувствам толкова щастлив и горд, както тогава, да, горд. Ние пяхме и пихме и викахме и си казвахме едни на други, наздраве. Тогава моята дивизия и всички други в Европа, всички съюзници бяха задържани със седмици, за да дадат възможност на руснаците да нахлуят в Германия, минавайки през Балканите, Чехословакия и Полша… Тогава не мислих много за тези неща, бях толкова благодарен, че войната почти свършваше и толкова горд с нашите руски съюзници, но знаеш ли, поглеждайки назад сега аз зная, че сме били измамени — включително и руските войници. Бяхме излъгани. Не зная, как точно е станало, още не зная, но съм сигурен, че сме предадени, Джулиън, от нашите собствени хора, твоите проклети социалисти, заедно с Айзенхауер, Рузвелт и неговите заблуждаващи го съветници. Кълна се в Бога не зная още как стана, но ние загубихме войната, уж спечелихме, но всъщност загубихме.
	— Хайде, Чарлз, много грешиш. Ние спечелихме — каза Бродхърст. — Хората по света спечелиха, че нацистка Германия беше разби… — Той спря, стреснат от израза върху лицето на Грей. — Какво има, Робин?
	Грей се беше взрял към другия край на стаята.
	— Йан! Този човек там, който говори с китаеца… познаваш ли го? Високият с жилетката?
	Дънрос погледна нататък.
	— Този с пясъчния цвят на косата ли? Имаш предвид Марлоу? Питър…
	— Питър, проклетият Марлоу! — тихо промърмори Грей. — Какво прави в Хонконг?
	— На посещение. Пристигна от Щатите. Той е писател. Предполагам пише или прави проучвания за книга за Хонконг.
	— Писател? Любопитно. Приятел ли ти е?
	— Срещнах го преди няколко дни. Защо?
	— Това жена му ли е — момичето до него?
	— Да. Това е Фльор Марлоу, защо?
	Грей не отговори. В края на устните му имаше петънце слюнка.
	— Какви са връзките му с теб, Робин? — запита Бродхърст, обезпокоен.
	С усилие Грей откъсна погледа си от Марлоу.
	— Бяхме заедно в Чанги, Джулиън, японски концентрационен лагер за военнопленници. Последните две години аз отговарях за дисциплината в лагера. — Той избърса потта от лицето си. — Марлоу беше черната овца.
	— Марлоу? — Дънрос беше удивен.
	— О да. Лейтенант Марлоу от въздушните сили, великият английски джентълмен — каза Грей. — Да, той си имаше свой приятел, един американец с прякор Кинг. Ефрейтор Кинг, бяха най-важните. После имаше друг на име Тимсън, австралиец… Но американецът беше най-големият, той беше царят. Тексасец. Имаше полковници в неговата банда. Всичките английски джентълмени — полковници, майори, капитани. Марлоу му беше преводач на японски и корейски с охраната… имахме предимно корейска охрана. Те бяха най-лошите… — Грей се закашля. — Господи, толкова скоро беше. Марлоу и Кинг живееха от — тези двамата изяждаха поне по едно яйце на ден, докато другите гладувахме. Не можете да си представите как…
	Грей отново избърса потта от горната си устна.
	— Колко време бяхте в лагера? — състрадателно запита сър Чарлз.
	— Три и половина години.
	— Ужасно — обади се Хаф Гатри. Братовчед ми е работил на строежа на железопътна линия в Бирма. Ужасно!
	— Всичко беше ужасно — каза Грей. — Но не беше толкова ужасно за тези, дето ни предаваха. На открито или в лагерите! — Той погледна сър Чарлз, очите му бяха странни и изпълнени с кръв. — Светският Марлоу ни предаваше нас, обикновените хора, непривилегированите по рождение. — Гласът му стана още по-горчив. — Не се обиждайте, но сега всички получавате компенсация. Господи, имам нужда да пийна нещо. Извинете ме за момент. — Той отиде на бара, който беше разположен до стената отсреща.
	— Невероятно — каза сър Чарлз.
	— За момент помислих, че ще се нахвърли на Марлоу — отбеляза Гатри.
	Всички го наблюдаваха, след това Бродхърст забеляза, че Дънрос се беше намръщил след Грей, лицето му бе стегнато и студено.
	— Не му обръщайте внимание, мистър Дънрос. Страхувам се, че Грей е много уморен и доста досаден. Той е… ами не е много представителен за лейбъристкия ешелон. Ще ви хареса новият ни водач. Харолд Уилсън, ще го одобрите. Следващият път, когато сте в Лондон ще ви запозная, ако имате време.
	— Благодаря. Всъщност, аз мислех за Марлоу. Трудно е да се повярва, че е „предавал.“
	— Никога не знаеш за хората, нали?


	Грей взе уиски, обърна се и прекоси стаята.
	— Виж ти, това сигурно е лейтенант Марлоу!
	Питър Марлоу се обърна, сепнат. Усмивката му изчезна и двамата мъже впериха очи един в друг. Фльор Марлоу замръзна.
	— Хелоу, Грей — каза Марлоу с равен глас. — Чух, че си в Хонконг. Всъщност четох интервюто във вестника. — Той се обърна към жена си. — Скъпа, това е Робин Грей, парламентарист. — Той го представи и на китайците, единият от които беше сър Ши-Тех Т’Чънг.
	— А, мистър Грей, чест е за нас — каза Ши-Тех с оксфордски акцент. Беше висок, черен, симпатичен, европейски черти. — Да се надяваме, че ще прекарате добре в Хонконг. Ако мога с нещо да ви бъда полезен, само се обадете!
	— Да — каза небрежно Грей. На всички им направи впечатление грубостта му. — И така, Марлоу! Не си се променил много.
	— Нито пък ти. Напреднал си. — Марлоу добави за околните. — Бяхме заедно през войната. Не съм го виждал от 1945 година.
	— Бяхме военнопленници, Марлоу и аз — каза Грей, след това добави: — Ние сме на противоположни страни на политическата сцена. — Той спря и отстъпи назад, за да даде възможност на Орланда Рамос да мине. Тя поздрави с усмивка Ши-Тех и отмина. Грей я погледна за малко, след това се обърна. — Марлоу, още ли се продаваш? — Това беше английска обида. „Продаваш“ за някой, като Марлоу, означаваше всичко просто и от ниска класа.
	— Писател съм — каза Марлоу. Обърна поглед към жена си и очите му се усмихнаха.
	— Мислех, че ще останеш в армията, офицер, като знаменитите ти предшественици.
	— Като инвалид, не беше възможно, малария и другите неща. Доста скучно — каза Марлоу, съзнателно подчертавайки акцента си на патриций, за да вбеси Грей. — А ти си в Парламента? Колко умно от твоя страна. Ти представяш Стритхем Ист? Нали там беше роден?
	Грей се изчерви.
	— Да, да, там…
	Ши-Тех се опита да прикрие неловкото положение от неприязънта между двамата.
	— Аз трябва да се погрижа за вечерята. — Той се обърна и тръгна. Другите китайци, също се извиниха и се отдалечиха.
	Фльор си вееше.
	— Може би ще трябва да си намерим маса, Питър — каза тя.
	— Хубава идея, мисис Марлоу — каза Грей. Той се контролираше не по-зле от Питър Марлоу. — Как е Кинг?
	— Не зная. Не съм го виждал от войната. — Марлоу погледна надолу към Грей.
	— Но ти сигурно поддържаш връзка с него?
	— Не. Всъщност не поддържам.
	— Не знаеш къде е?
	— Не.
	— Странно, като се има предвид, колко бяхте близки. — Грей откъсна погледа си, погледна Фльор Марлоу и помисли, че тя е най-красивата жена, която е виждал. Толкова хубава и фина и английска и руса, като бившата му жена Тина, която заминала с един американец, един месец след като са го обявили за изчезнал при военни действия. Само след месец. — Знаете ли, че бяхме врагове по време на войната, мисис Марлоу? — каза той с нежност, която тя намираше за страшна.
	— Питър никога не е дискутирал Чанги с мен, мистър Грей.
	— Странно. Това беше ужасно преживяване, мисис Марлоу. Аз нищо не съм забравил от времето прекарано там… добре, извинете за безпокойството… — Той погледна нагоре към Марлоу, понечи да каже нещо, но промени намерението си и тръгна.
	— О, Питър, какъв ужасен човек! — каза Фльор. Тръпки ме побиха от него.


>	35

#	21:45 часа

	Линк Бартлет видя Орланда преди тя да го забележи и остана без дъх. Не можеше да се въздържи да не я сравни с Кейси, която разговаряше с Ендрю Гавалан. Орланда беше облечена в бяла копринена дреха дълга до земята, която сякаш дискретно предлагаше златистото й тяло.
	— Искате ли вие двамата да дойдете в Ши-Тех довечера? — го попита Орланда сутринта. — За теб и твоята Кейси би било важно да присъствате там.
	— Защо?
	— Защото почти целият делови живот, който е от значение в Хонконг се върти на такива празненства, мистър Бартлет. За вас би било от голямо значение да се свържете с хора като Ши-Тех и да посещавате места като „Търф клъб“, „Крикет клъб“, изобщо какъвто и да е клуб, макар че това би било невъзможно.
	— Защото съм американец, ли?
	— Защото трябва някой да умре, за да се оваканти мястото му — англичанин или шотландец. — Те се засмя. — Списъкът на чакащите е дълъг, колкото „Куинс роуд“! Само за мъже е — много скучно, старомодни кожени кресла, старци, които си отспиват след тричасовите си обеди, състоящи се от по 10 джина, вестник _„Таймс“_ и всякакви такива неща.
	— По дяволите, това звучи вълнуващо!
	Тя отново се засмя. Зъбите й бяха бели и той не можеше да открие никакъв недостатък у нея. Разговаряха по време на закуската и той установи, че да се говори с нея е изключително приятно. Както и да бъде с нея. Парфюмът й бе примамлив. Кейси рядко се парфюмираше. Твърдеше, че това е още една причина за разсейване на бизнесмените, с които трябва да работи. Закуската с Орланда се състоеше от кафе, препечен хляб, яйца и хрускав бекон по американски в един съвсем нов хотел, наречен „Мандарин“, където бяха по нейно предложение. Кейси не закусваше. Пиеше само кафе, и понякога хапваше препечен хляб или кроасани.
	Интервюто мина леко, а времето твърде бързо. Никога не беше му се случвало да е в компанията на жена, излъчваща толкова женственост. Кейси винаги беше силна, способна и хладна, но не и женствена. По избор, по неин избор и с негово съгласие.
	— Това е Орланда, нали? — Кейси го гледаше, а едната й вежда беше извита.
	— Да — отвърна той, като безуспешно се опитваше да разбере какво мисли. — Как ти се струва?
	— Мисля, че е като динамит.
	— В какъв смисъл?
	Кейси се засмя. Тя се обърна към Гавалан, който се опитваше да се съсредоточи и да бъде учтив, но мислите му бяха заети с Кейти. След като му разказа тази вечер той не искаше да я остави, но тя прояви настойчивост като каза, че за него е важно да присъства.
	— Познаваш ли я, Ендрю?
	— Кого?
	— Момичето в бяло.
	— Къде? О, да, но само от онова, което се говори за нея.
	— А то добро ли е или лошо?
	— Ами-и зависи от гледната ти точка, Кейси. Тя е, тя е португалка, евроазиатка, разбира се. Орланда доста години беше приятелка на Горнт.
	— Искаш да кажеш негова любовница?
	— Да. Предполагам, че това е точната дума — каза учтиво той, ненавиждайки прямотата на Кейси. — Но връзката им беше много дискретна.
	— Горнт има вкус. Линк, ти знаеше ли, че е негово гадже?
	— Каза ми го сутринта тя. Запознах се с нея у Горнт преди няколко дни. Той твърди, че те все още са приятели.
	— На Горнт не може да му се вярва — вметна Гавалан. Кейси добави:
	— Казаха ми, че той има силни покровители в и извън Хонконг. Доколкото знам в момента не се изхвърля като вас. Трябва да сте чули, че иска да работи с нас, а не с вас.
	— Ние не се изхвърляме — отвърна Гавалан и погледна Бартлет. — Сключихме ли сделка?
	— Подписването е във вторник. Ако сте готови.
	— Вече сме готови.
	— Йан иска да не споменаваме нищо по въпроса до събота и това ни устройва — каза Кейси. — Нали така, Линк?
	— Точно така. — Бартлет отново погледна Орланда. Кейси проследи погледа му.
	Забеляза я още в първия момент, когато момичето застана нерешително на вратата.
	— С кого говори тя, Ендрю? — Мъжът беше интересен, гъвкав, елегантен, около петдесетте.
	— Това е Ландо Мата. Той също е португалец, от Макао.
	Гавалан се измъчваше от съмнения. Дали Дънрос ще успее да убеди Мата да им се притече на помощ с всичките си милиони. „Какво ли щях да направя, ако аз бях тай-пан? — запита се той уморено. — Дали да купувам утре или да направя сделка с Мата и Тайтфист тази вечер? С техните пари «Ноубъл хаус» ще бъде спасена за бъдните поколения, макар и вън от нашата власт. Засега няма причина за безпокойство. Почакай докато станеш тай-пан.“ Видя, че Мата се усмихва на Орланда, а след това те се огледаха и започнаха да си проправят път към тях. Очите му гледаха твърдите й гърди, свободни под коприната. Изпъкналите й зърна. „Мили Боже — помисли си той с благоговение — Дори Винъс Пун не би дръзнала да направи това.“ Когато се приближиха, той ги представи и се отдръпна — един странник, който искаше да ги наблюдава.
	— Здравейте — каза Орланда сърдечно на Кейси. — Линк ми говори толкова много за вас и за това колко много означавате за него.
	— И аз съм чувала за вас — каза Кейси със същата дружелюбност.
	„Но не достатъчно. Ти си много по-прекрасна от онова, което ми загатна Линк — помисли си тя. — Много повече. И така, ти си Орланда Рамос. Красива, с приятен глас, женствена и развратна ненаситница, която е хвърлила око на моя Линк. Господи, какво да правя сега?“
	Чу се да бъбри незначителни неща, но мисълта й все още се занимаваше с Орланда Рамос. „От една страна за Линк не би било зле да изкара един флирт. Това малко ще го охлади. Миналата нощ за него, а и за мен беше отвратителна. Беше прав, че трябва да се изнеса. Но щом веднъж го завладее магията на тази, дали ще успея да си го върна? Дали ще е още едно момиче като другите, които не означаваха нищо за мен, а след седмица и нищо за него?
	Не и тази. Имам две възможности за избор. Или изчаквам тринадесет седмици и четири дни и да започна битка, или веднага.“
	Тя се усмихна.
	— Орланда, роклята ви е фантастична.
	— Благодаря. Може ли да ви наричам Кейси?
	И двете разбраха, че войната е започнала.
	Бартлет беше във възторг, че Кейси очевидно хареса Орланда. Гавалан наблюдаваше, запленен и от четиримата. Между всички тях имаше някаква особена сърдечност. Особено между Бартлет и Орланда.
	Той прехвърли вниманието си върху Мата и Кейси. Мата беше изискан и изпълнен със старомоден чар. Погледна Кейси.
	„Чудя се докъде ще стигне той с нея. Странно е, че Кейси сякаш изобщо няма нищо против Орланда. Разбира се, тя е забелязала, че приятелят й е покорен. Може би не е. Или изобщо не я интересува, защото тя и Бартлет са само делови партньори. Вероятно тя има нещо наум. Или пък е просто фригидна като повечето от тях. Колко тъжно!“
	— Как ви се струва Хонконг, мис Кейси? — попита Мата, чудейки се какво представлява тя в леглото.
	— За съжаление не съм разгледала голяма част от него, въпреки че бях до Новите територии с една от обиколките, организирани от хотела и надникнах в Китай.
	— Искате ли да отидете? Имам предвид отиване до Китай. Да кажем до Кантон? Мога да ви издействам покана.
	Тя беше шокирана.
	— Но на нас ни е забранено да ходим в Китай… паспортите ни там са невалидни.
	— О, няма да стане нужда да ги използвате. В КНР не си създават главоболия да проверяват паспорти. Толкова малко _quai loh_ ходят в Китай. Няма никакви проблеми. Дават ти виза и я подпечатват.
	— Но нашият Държавен департамент… Не съм сигурна, че искам да рискувам точно сега.
	Бартлет кимна с глава.
	— На нас не ни е разрешено дори да влизаме в комунистическия магазин тук. В държавния магазин.
	— Да, вашето правителство наистина е много странно — каза Мата. — Като че ли влизането в един магазин е фатално. Чухте ли клюката за „Хилтън“?
	— За какво става въпрос?
	— Казват, че са купили една прекрасна колекция от китайски антики за новия хотел, разбира се всичко е местно производство — усмихна се Мата. — Изглежда Съединените щати са решили, че не могат да използват нищо от нея дори тук в Хонконг. Цялата е на склад. Поне така се говори.
	— Разбираемо е. Ако не можеш да го направиш в Щатите, тогава са солидаризираш с правителството — Бартлет беше раздразнен.
	— Кейси, ти трябва сама да решиш. Иди в магазина. Нарича се „Китайско изкуство и занаяти“ и се намира на „Куинс роуд“. Цените са твърде приемливи и комунистите наистина нямат рога и бодливи опашки.
	— Нямаше нищо общо с онова, което очаквах — рече Бартлет. — Кейси, някои от нещата ще те накарат да викаш от възторг.
	— Ти си ходил? — каза тя с изненада.
	— Разбира се.
	— Заведох мистър Бартлет тази сутрин — обясни Орланда. — Случи се да минем оттам. За мен ще бъде удоволствие да пазарувам с вас, ако желаете.
	— Благодаря, ще ми бъде приятно — каза Кейси любезно, както й подсказваше страхът. — В Лос Анжелос ни казаха, че ЦРУ наблюдава американците, които влизат и излизат оттам, защото това е място за комунистически срещи.
	— Видя ми се съвсем обикновен магазин, Кейси — каза Бартлет. — Нямаше нищо друго, освен няколко плаката на Мао. Но не можеш да се пазариш, защото всички цени са написани. Едни от най-изгодните, които някога си виждала. Жалко, че не можем да ги отнесем вкъщи.
	В САЩ имаше всеобщо ембарго върху всички китайски стоки, дори за антики, които бяха в Хонконг от сто години.
	— Това не е проблем — изведнъж каза Мата, чудейки се колко може да изкара като посредник. — Ако има нещо, което да искаш, за мен ще бъде удоволствие да го купя.
	— Но ние все още не можем да го внесем в Щатите, мистър Мата — каза Кейси.
	— О, това също е лесно. Непрекъснато го правя за мои американски приятели. Просто изпращам покупките им до една моя компания в Сингапур и Манила. Срещу една скромна сума те ви го изпращат в Щатите със сертификат за произход — Малая или Филипините според вашите предпочитания.
	— Но това би било измама. Контрабанда.
	Мата, Гавалан и Орланда искрено се засмяха, а Гавалан каза:
	— Търговията е язвата на света. Стоките от САЩ или Тайван, върху които има наложено ембарго пристигат в КНР, стоките от КНР отиват в Тайван и САЩ — ако се търсят. А те разбира се, се търсят.
	— Зная — каза Кейси. — Но не мисля, че е редно.
	— Съветска Русия е подложена на разрушение от вас, но вие все още търгувате с нея — каза Гавалан на Бартлет.
	— Точно ние — не — поправи го Кейси. — Не и „Пар-Кон“, въпреки че имахме възможност да продаваме компютри. Такава печалба, каквато искаме, е абсолютно невъзможна. Правителството го прави, но само с много внимателно контролирани стоки. Пшеница и други подобни неща.
	— Там, където има истински купувач на някаква стока, винаги ще има и продавач — ядоса се Гавалан. Погледна през прозорците и му се прииска отново да е в Шанхай. — Вземете Виетнам например, вашият Алжир.
	— Моля? — попита Кейси. Гавалан отново я погледна.
	— Искам да кажа, че Виетнам ще изцеди вашата икономика докрай, така, както стана с Франция, по начин, по който Алжир направи на Франция.
	— Ние никога няма да отидем във Виетнам — каза уверено Бартлет. — От къде на къде! Виетнам няма работа с нас.
	— Съгласен съм — отвърна Мата, — но независимо от това Щатите имат нарастващо участие там. Всъщност, мистър Бартлет, мисля, че бездната ви поглъща.
	— По какъв начин? — запита Кейси.
	— Мисля, че Съюзът умишлено ви подмамва във Виетнам. Вие ще докарате войски там, а те не. Вие ще се сражавате с виетнамците и джунглата, а руснаците ще са победители. Вашето ЦРУ вече е набрало сили там. Обслужват една авиолиния. Дори сега летищата се строят с парите на САЩ и оръжията на САЩ изтичат там. Имате войници, които вече се сражават.
	— Не вярвам — каза Кейси.
	— Както искате. Те се наричат Специални сили, а понякога и „Делта форс“. Много е жалко, но Виетнам ще се окаже голям проблем за вашето правителство, освен, ако то не е много умно.
	Бартлет уверено заяви:
	— Да благодарим на Бога, че то наистина е такова. Кенеди се справи с Куба. Ще се справи и с Виетнам. Тогава спечелихме. Съюзът си изтегли оръжията.
	Гавалан мрачно се забавляваше.
	— Трябва да говориш с Йан за Куба, драги. Той казва, а и аз съм съгласен с него, че вие изгубихте. Съюзът ви подмами в нов капан. Мат на втория ход. Той е уверен, че те правят обектите си почти открито. Искат да ги откриеш, правиш го и след това започват да дрънкат оръжие, целият свят е изплашен до смърт. И в замяна на съгласието на Съюза да изнесе оръжията си от Куба, вашият президент захвърли доктрината Монро — крайъгълен камък на цялата ви система за сигурност.
	— Какво?
	— Точно така. Не даде ли Кенеди писмено обещание на Хрушчов, че няма да напада Куба и няма да позволява инвазия от американска територия или от което и да е място в западното полукълбо? За Бога: ПИСМЕНО. Затова сега една враждебна европейска сила, Съветска Русия, изцяло срещу вашата доктрина Монро, е разположена открито на деветдесет мили от брега ви и границите й са писмено гарантирани от вашия собствен президент и ратифицирани от вашия собствен Конгрес. Големият К. постигна великолепна победа, неповторима в цялата ви история. И всичко това за нищо. — Гласът на Гавалан прозвуча остро. — Сега Куба е в безопасност, за което — много благодарности. Тя ще расте, ще се разширява и накрая ще зарази цяла Южна Америка. Сигурност за съветските подводници, кораби и самолети… Всемогъщи Боже, това наистина е една прекрасна победа.
	Кейси погледна Бартлет изумена.
	— Но Линк, разбира се, че това не е вярно, нали?
	Бартлет беше потресен.
	— Аз се досещам… ако помислиш за това, Кейси, ясно е… Това със сигурност нищо не им е струвало.
	— Йан е убеден в това — каза Гавалан. — Говори с него. Що се отнася до Виетнам никой тука не мисли, че президентът Кенеди може да се справи, въпреки че всички ние му се възхищаваме. Азия не е като Европа или Америка. Тук мислят по различен начин, действат различно и имат различни ценностни системи.
	Настъпи внезапна тишина. Бартлет я наруши.
	— Мислите ли, че ще има война?
	Гавалан го погледна.
	— Вие няма за какво да се безпокоите. „Пар-Кон“ ще се справи много добре. Имате тежка индустрия, компютри, полиуретанна пяна, правителствени договори в изследването на космоса, петролните продукти, използването на звуковите вълни, безжичното оборудване… С вашите стоки и експерти, ако има война, тогава на практика няма ограничения.
	— Не мисля, че бих искала да печеля по този начин — каза Кейси, ядосана от думите му. — Това е един отвратителен начин да се печелят мангизи.
	Гавалан се обърна към нея.
	— Много неща на този свят са отвратителни, погрешни и безчестни… — Искаше да я нахока, разярен от начина, по който тя продължаваше да прекъсва разговора му с Бартлет, но реши, че сега не е моментът нито мястото, затова продължи любезно: — Но, разбира се, че си права. Никои не иска да печели от смъртта. Извинете ме… Нали знаете, че мястото на всеки е определено с картичка. Вечерята ще започне всеки момент.
	Той се оттегли.
	— Мисля, че той изобщо не ме харесва — промълви Кейси. Те се засмяха на начина, по който го каза.
	— Ти беше права. Войната е нещо ужасно — усмихна се Орланда.
	— Беше ли тук, докато траеше тя? — попита Кейси невинно.
	— Да, но в Макао. Аз съм португалка. Японците не създаваха проблеми на Макао, защото Португалия пазеше неутралитет — добави Орланда нежно. — Разбира се, сега съм само на двадесет и пет и едва си спомням нещо. Не бях навършила седем, когато войната свърши. В Макао е много хубаво, Кейси. Така различно от Хонконг. Може да ви се прииска на теб и на Линк да отидете там. Заслужава си да се види. За мен ще бъде удоволствие да ви бъде екскурзовод.
	„Обзалагам се, че е така.“ — помисли си Кейси, почувствала се стара с нейните двадесет и шест години.
	— Това би било страхотно. Но, Ландо какво му е на Ендрю? Защо беше толкова кисел? Защото съм жена — вицепрезидент?
	— Съмнявам се. Сигурен съм, че преувеличавате — каза Мата. — Той не си пада много по американците и това, че Британската империя вече не съществува, го довежда до лудост, както и, че САЩ е арбитър на световната съдба и според него прави очевидни грешки. Повечето британци се съгласяват с това за съжаление. Всичко, до известна степен се дължи на малко ревност. Но трябва да сте търпеливи с Ендрю. В края на краищата вашето правителство предаде Хонконг през четиридесет и пета — и само британската армия спря това. Америка беше рамо до рамо със Съветска Русия срещу тях край Суец, подкрепи евреите срещу тях в Палестина — има десетки примери. Вярно е и това, че много от нас тук смятат настоящата ви враждебност към Китай за неблагоразумна.
	— Но, те също са комунисти като руснаците. Тръгнаха на война срещу нас, когато ние само се опитвахме да защитим свободата в Южна Корея. Нямахме намерение да ги нападаме.
	— Но, исторически Китай винаги е пресичал Ялу, когато някой чужд нападател е приближавал границата. Винаги. Предполагаше се, че вашият Мак Артър е историк — каза Мата внимателно, чудейки се, дали и в леглото е така наивна — той трябваше да знае това. Той, или вашият президент, вкара Китай в път, който той не искаше да поеме. Абсолютно съм сигурен.
	— Но ние не бяхме нашественици. Северна Корея завладя Южна. Искахме да помогнем на един народ да бъде свободен. Нямаше какво да печелим от Южна Корея. Хвърлихме милиони, опитвайки се да помогнем на корейците. Вижте какво причини Китай на Тибет, а миналата година и на Индия. Струва ми се, че винаги сме изкупителната жертва, а всичко, което искаме, е да защитаваме свободата. — Тя спря, чувайки, че през залата премина шепот на задоволство и хората започнаха да се насочват към масите си. Сервитьори, носещи похлупени сребърни подноси влизаха тържествено. — Благодаря на Бога. Умирам от глад.
	— И аз — каза Бартлет.
	— Шити е подранил тази вечер — каза Мата през смях. — Орланда трябваше да ви предупреди, че е отколешен обичай да се похапва леко преди всеки банкет у Шити.
	Орланда се усмихна с чаровната си усмивка.
	— Орланда предупреди Линк, и той ми каза, но сметнах, че бих могла да издържа.
	Тя погледна неприятелката си, която беше почти половин глава по-ниска. За първи път в живота си се почувства голяма и непохватна. „Бъди честна. Винаги, когато излезеш от хотела и видиш китайките с мъничките им ръце, крака и тела, с цялата им миниатюрност, се чувстваш огромна и чужда. Да. Сега мога да разбера защо те толкова ни зяпат. Както и обикновения турист, шумен, дебел и тромав…
	Дори така, Орланда Рамос, така хубава както си и толкова умна, колкото си мислиш, че си, ти не си момичето за Линк Бартлет. Избий си го от главата.“
	— Следващия път, Орланда — каза тя изключително приветливо — непременно ще се съобразявам с твоите препоръки.
	— Моята препоръка е да похапнем, Кейси. Аз също съм гладна.
	— Съвсем сигурно е, че сме на една и съща маса. Трябва да си призная, че аз я поръчах — вметна Мата.
	Щастлив, той ги поведе към масата, повече от всякога възбуден от мисълта да вкара Кейси в леглото си. Реши го в момента, в който я видя. Донякъде заради красотата й и високия й ръст, както и заради прекрасните й гърди. Такъв примамлив контраст между нея и дребния ръст и еднаквостта на нормалното азиатско момиче. Донякъде това беше и заради намеците на Орланда. Но най-важното е да прекъсне връзката Бартлет — Кейси като по този начин евентуално би могъл да разбие проникването на „Пар-Кон“ в Азия. „Ако Дънрос бъде лишен от сделката с «Пар-Кон», тогава той ще трябва да ми продаде контрол, който ми е необходим. После, с течение на времето, аз ще стана тай-пан на «Ноубъл хаус», въпреки всички Дънросовци и Струановци.
	Света Богородице, животът наистина е много хубав. Любопитно е, че тази жена може да бъде ключът за най-добрата ключалка в Азия. Ясно е, че тя може да бъде купена. Въпросът е само за колко?“


>	36

#	22:30 часа

	Вечерята се състоеше от дванадесет екзотични блюда.
	Мата и Орланда сервираха на Кейси и Бартлет. Фльор и Питър Марлоу бяха единствените други европейци на тяхната маса. Китайците си разменяха визитни картички.
	— О, вие можете да ядете с клечки! — всички китайци открито се удивляваха, а след това незабелязано преминаваха на удобния за тях кантонезки.
	Обсипаните с бижута жени откровено обсъждаха Кейси, Бартлет и семейство Марлоу. Коментарите им бяха донякъде сдържани само заради Ландо Мата и Орланда.
	— Какво казват, Орланда? — попита тихо Бартлет.
	— Чудят се на вас и мис Кейси — отговори тя предпазливо, скривайки нецензурните забележки за бюста на Кейси, учудването от къде са дрехите й, колко струват, защо тя не носи никакви бижута и каква може да е причината за високия й ръст. Говореха малко за Бартлет, чудеха се дали той наистина е мафиот, както беше предположил един китайски вестник.
	Орланда беше убедена, че не е. Но беше сигурна и, че трябва да е много предпазлива пред Кейси — нито много напред, нито много назад и никога да не го докосва. И да бъде мила с нея, да се опитва да я обърква.
	За всяко ястие с трополене се поставяха чисти съдове и бързо отнасяха използваните. Келнери бързаха към кухненските асансьори в централната част до стълбището, за да оставят старите и да сграбчат нови, вдигащи пара подноси.
	Ресторантът отваряше в десет сутринта, а кухнята се затваряше в 10:45 вечерта, а понякога, когато имаше специално празненство и по-късно. Можеше да има танци, и специално шоу, което се изпълняваше на пода, ако домакинът бе достатъчно богат. Тази вечер, въпреки, че нямаше никакви късни изненади, всички в кухнята знаеха, че техният бакшиш от банкета на Шити Т’Чънг ще бъде много голям. Шити Т’Чънг беше разточителен домакин, въпреки, че мнозина подозираха, че значителна част от средствата, които той събираше с благотворителна цел минават през стомаха му, или през стомасите на неговите гости, или на гърбовете на неговите приятелки. Същевременно имаше репутацията на човек безжалостен към своите клеветници, скъперник към семейството си и отмъстителен към враговете си.
	„Няма значение — помисли си главният готвач. — На този свят на човек са му потребни меки устни и твърди зъби, а всеки знае, кое ще продължи по-дълго.“
	— Побързайте! — извика той. — Мога ли да чакам през цялата тази смрадлива нощ? Скариди! Донесете скариди!
	Един потящ се помощник в оръфани панталони и вехта, просмукана с пот долна риза се втурна с бамбуков поднос от прясно уловени и прясно обелени скариди. Главният готвач ги хвърли в огромната печка, прибави и шепа сол, разбърка ги два пъти и ги изгреба. Сложи вдигащи пара грахови шушулки върху два подноса и отгоре нареди розовите, блестящи и сочни скариди.
	— Да им пикая на скаридите! — каза раздразнен той. Болеше го язвата, стъпалата и прасците му тежаха като олово от десетчасовата смята. — Изпрати тези горе, преди да се развалят. _Дю не ло мо_ бързо… това е последното. Време е да си отиваме вкъщи.
	Другите готвачи, крещейки даваха последни разпореждания и псуваха, докато готвеха. Всички бяха нетърпеливи да си тръгнат.
	— Побързай с това!
	Някакъв млад помощник, който носеше съд с използвана мазнина се спъна и мазнината плисна върху една от газовите печки, изсъска и пламна. Настъпи хаос. Един готвач нададе вик, тъй като огънят го обгради. Лицето и косата му бяха обгорени. Някой плисна кофа вода върху печката, което стана причина пламъкът да се разгори още повече. Пламъци се извисиха до подпорните греди, бълвайки дим. Готвачите, които кряскаха, бутаха се и бягаха, причиниха задръстване. Дразнещият, черен дим от мазнината започна да изпълва въздуха.
	Мъжът, най-близо до единственото тясно стълбище, водещо към първата палуба, сграбчи единия от двата пожарогасители, удари накрайника и насочи струята към огъня. От това не излезе нищо. Опита пак, тогава някой го изтръгна от ръцете му с псувня, безуспешно се опита да го накара да заработи и го захвърли настрани. И другият пожарогасител се оказа боклук. Персоналът никога не ги беше проверявал.
	— Да им пикая на тези тъпи, чужди, дяволски измишльотини — вайкаше се един готвач и се приготви да избяга в случай, че огънят го приближи. Един изплашен помощник, който се даваше от пушека в другия край на кухнята, отстъпи назад и прекатури няколко буркана. В някои имаше стари яйца, а в други сусамено масло. Маслото се разля по пода и пламна. Работникът изчезна във внезапната огнена стихия. Сега вече огънят владееше половината кухня.


	Беше доста след 11 часа и повечето от посетителите си бяха тръгнали. Най-горната палуба на „Плаващия дракон“ все още беше сравнително пълна. Повечето от китайците, сред тях Фор Фингър Уу и Винъс Пун си тръгваха един след друг или вече си бяха отишли, тъй като беше минало много време от сервирането на последното ястие, а учтивостта в китайския обичай повелява да се тръгне веднага след изяждането на последното ястие. Само европейците с удоволствие пиеха коняк или порто и пушеха пури.
	Из целия кораб китайци зареждаха маси за ма-джонг и звукът от удрянето на плочките от слонова кост заглуши шума.
	— Играете ли ма-джонг, мистър Бартлет? — попита Мата.
	— Не. Моля ви, наричайте ме Линк.
	— Трябва да се научите, по-интересна е от бриджа. Играете ли бридж, Кейси?
	Линк Бартлет се засмя.
	— Тя е магьосница, Ландо. Не играйте с нея на пари.
	— Може би ще изиграем една игра някой ден. И ти играеш нали, Орланда? — попита Мата като се сети, че Горнт беше съвършен играч.
	— Да, малко — отвърна Орланда нежно, а Кейси си помисли мрачно: „Обзалагам се, че тази мръсница също е магьосница.“
	— Умирам за игра — сладко каза Кейси.
	— Добре. Някой ден през следващата седмица… О, здравейте, тай-пан.
	Дънрос поздрави всички с усмивка.
	— Хареса ли ви храната?
	— Фантастична! — каза Кейси, щастлива, че го вижда и съзнавайки колко мъжествен изглежда в смокинга си. — Искате ли да се присъедините към нас?
	— Благодаря, но…
	— Лека нощ, тай-пан — рече Дайан Чен, приближавайки се към него със сина си Кевин — нисък набит младеж с тъмна, къдрава коса и пълни устни — неотделима част от майка си.
	Дънрос ги представи.
	— Къде е Филип?
	— Щеше да дойде, но се обади, че е възпрепятстван. Е, лека нощ. — Дайан се усмихна, хвана Кевин и се запътиха към вратата. Кейси и Орланда гледаха с широко отворени очи бижутата на Дайан.
	— Е, аз също трябва да вървя — каза Дънрос.
	— Как бяха хората на вашата маса?
	— Почти непоносими — Дънрос се разсмя заразително. Беше вечерял с членовете на парламента, с Горнт, Ши-Тех и жена му на маса номер едно и от време на време там имаше гневни избухвания, които се чуваха въпреки тракането на чиниите. — Робърт Грей говори доста откровено, а е зле информиран и някои от нас се нахвърлиха върху него. По изключение Горнт и аз бяхме на едно мнение. Трябва да си призная, че на нашата маса сервираха най-напред, така че горкият старец Ши-Тех и жена му можаха да избягат. Той изхвърча преди петнадесет минути сякаш беше пил очистително.
	Всички се разсмяха. Дънрос наблюдаваше Марлоу. Чудеше се дали знае, че Грей му е зет.
	— Изглежда Грей ви познава много добре, мистър Марлоу.
	— Паметта му е добра, тай-пан, въпреки че е лишен от добри обноски.
	— Не знам, но ако той успее в парламента, Бог да е на помощ на Хонконг. Е, исках само да поздравя всички вас. — Той се усмихна на Бартлет и Кейси. — Какво ще кажете да обядваме утре заедно?
	— Чудесно — каза Кейси. — Дали да не отидем до „Виктория енд Албърт“? — тя забеляза, че в другия край на залата Горнт се изправи, за да си тръгва и отново се запита кой ли ще победи. — Точно преди вечеря Ендрю каз…
	В този момент се чуха слаби викове. Внезапно се възцари тишина.
	— Пожар!
	— Боже, гледайте!
	Всички се втренчиха в кухненския асансьор. Нахлуваше дим. След него едно малко огнено езиче.
	За миг се стъписаха, а после скочиха. Онези, които бяха най-близо до главното стълбище се втурнаха към вратата, като я задръстиха, а другите започнаха да крещят. Бартлет скочи на краката си и повлече Кейси със себе си. Мата и някои от гостите затичаха към задръстената врата.
	— Спрете! — надвика шума Дънрос. — Има достатъчно време! Не бързайте! — нареди той. — Не е нужно да тичате. Спокойно. Все още няма опасност.
	Неговата намеса помогна на онези, които бяха прекомерно изплашени. Те започнаха да се отдръпват от задръстената врата. Но долу на стълбището виковете и истерията бяха нараснали.
	Не всички се втурнаха след първия вик за опасност. Горнт не беше помръднал. Пушеше пурата си. Хавъргил и жена му се бяха преместили до прозореца, за да погледат навън. Към тях се присъединиха и други. Те виждаха тълпите да се блъскат около главния вход две палуби по-надолу.
	— Мисля, че не е нужно да се безпокоим, скъпа — каза Хавъргил. — Щом повечето хора излязат ние ще можем спокойно да ги последваме.
	До тях лейди Джоана подметна:
	— Видяхте ли как Билтмън се втурна презглава? Какъв глупак.
	Тя се огледа и видя Бартлет и Кейси в другия край на салона до Дънрос.
	— Щях да си помисля, че те също са избягали.
	— Е, хайде, Джоана, не всички янки са страхливци!
	Внезапно огнен стълб и плътен черен дим нахлуха откъм кухненския асансьор. Отново започнаха да крещят.
	— Йан, има ли друг изход? — попита Бартлет.
	— Не зная — отвърна Дънрос. Погледни навън, а аз ще задържа позицията тук.
	Линк бързо се отправи към изходната врата за палубата, Йан се обърна към останалите.
	— Няма защо да се безпокоите — каза той успокояващо. Преценяваше бързо, Фльор Марлоу беше пребледняла, но се владееше, Кейси — изпаднала в шок, Орланда беше пред припадък.
	— Всичко е наред, Орланда, — каза той — няма страшно…
	В другия край на салона Горнт се изправи и се приближи до вратата. Гледаше блъсканицата и знаеше, че стълбите долу са претъпкани. Писъците и виковете увеличаваха страха тук, но сър Чарлз Пениуърд беше до вратата, като се опитваше да въведе ред при изтеглянето надолу по стълбите. Нахлу още дим и Горнт си помисли: „Всемогъщи Боже, гаден пожар — петдесет души и един изход.“ Видя, че на бара няма никой, отиде и си наля уиски със сода. Потта се стичаше по гърба му.
	Долу на претъпканата втора палуба Ландо Мата се спъна и събори цяла група хора заедно с Дайан Чен и Кевин, препречвайки по този начин единствения спасителен път. Горе на стълбището, Пагмайър се хвана за парапета и едва успя да се задържи на краката си, използвайки цялата си сила да задържи с гърба си хората и да предотврати падането на други, до него Джулиън Бродхърст не по-малко изплашен, но напълно владеещ се също използваше височината и теглото си. Двамата заедно задържаха напъна за малко. Пагмайър усети, че не издържа. Десет стъпала по-надолу Мата се изправи с големи усилия, стъпка няколко души в бързината, после се втурна надолу по стълбището, а половината му палто беше откъснато. Дайан Чен си пробиваше път с нокти и зъби, влачейки Кевин. В блъскащата се човешка мелница тя не забеляза как една жена изкусно задигна диамантения й медальон и го сложи в джоба си. Дим нахлуваше от долната палуба и увеличаваше ужаса. Пагмайър беше почти залепен за стената от човешкия поток, а Бродхърст не успя да се задържи на краката си. Зададе се друга малка лавина от хора. Сега стълбите и на двете нива бяха задръстени.
	Фор Фингър Уу заедно с Винъс Пун бяха на първата площадка, когато започна паниката. Той хукна, пробивайки си път към подвижния мост, водещ към пристана, а на няколко стъпки след него беше Винъс Пун. Вън от опасност на кея той се обърна и погледна назад, сърцето му щеше да изскочи. Мъже и жени се препъваха, излизайки от огромния натруфен вход на вълнолома. От страничните отвори близо до ватерлинията бълваха пламъци. Дотича един полицай, който патрулираше наблизо, погледа за миг втрещен, завъртя се на пети и се втурна към най-близкия телефон. Уу все още се опитваше да си поеме дъх, когато видя Ричард Куанг и жена му да се измъкват навън презглава. Той започна да се смее и се почувства много по-добре. Винъс Пун също си помисли, че хората изглеждат много смешни. Зяпачите се тълпяха там, където нямаше опасност, никой нищо не предприемаше, за да помогне — само гледаха глупаво. „Което е и най-правилно — помисли си Уу, отминавайки. Човек никога не трябва да се намесва в делата на боговете. Боговете имат свои собствени правила и те решават съдбата на човека. Моята съдба е да избягам и да се забавлявам с онази развратница тази вечер. Всички богове ми помагат да поддържам моето великолепно желязо, докато тя започне да пищи за пощада.“
	— Ела насам, малка потайнице — каза Фор Фингър като се кикотеше. — Спокойно можем да ги оставим на техните съдби. Да не си губим времето.
	— Не, татко — отвърна бързо тя. — Всеки момент ще пристигнат от пресата и от телевизията. Трябва да помислим за нашия имидж, нали?
	— Имидж ли? Това е възглавницата и великолепната…
	— После — каза тя повелително и той сподави псувнята, която беше на устата му. — Не искаш ли да бъдеш приветстван като герой? — попита сопнато. — А защо не и едно рицарско звание като Шити например, а?
	Тя бързо си нацапа ръцете и лицето и внимателно отпра една от презрамките над гърдите си и се приближи до мостика, откъдето можеше да вижда и да бъде видяна. Фор Фингър я гледаше слисан. „Звание като Шити? — запита се изумен. — _Айейа_, но защо не!“ Той я последва предпазливо като много внимаваше да е далеч от всякаква опасност.
	На кея се събираха хора. Други с препъване излизаха навън. Последва още една страхотна блъсканица на вратата, няколко паднаха долу, а неколцина успяха да се измъкнат изпод тъпчещите крака. Онези отзад с пронизителни писъци подканяха другите пред тях да бързат и отново Фор Фингър и другите зяпачи се разсмяха.
	На най-горната палуба Бартлет се наведе през перилата и погледна надолу към корпуса и вълнолома. Видя тълпи на пристана и блъскащи се, истерични хора, борещи се да излязат навън. Никъде нямаше друго стълбище, стълба или спасителен изход. Сърцето му биеше силно, но не се страхуваше. „Все още не съществува истинска опасност. Можем да скочим във водата. Спокойно. Около 30–40 фута — не са проблем, ако не цопнеш на корема си.“
	Отвори вратата на най-горната палуба и я затвори бързо, за да не предизвика допълнително течение. Сега димът беше много по-ужасен и пламъците, излизащи от кухненския асансьор вече бяха непрестанни. Почти всички се трупаха около вратата в далечния край. Горнт стоеше сам настрана, гледаше ги и отпиваше от чашата си. „Господи, има едно хладнокръвно копеле“ — помисли Бартлет. Той заобиколи внимателно асансьора. Очите му пареха от дима и почти прекатури Крисчън Токс, който се беше привел над телефона и крещеше в него, надвиквайки шума.
	— … Не ми пука! Веднага изпратете един фотограф, а после се обадете в пожарната.
	Токс тресна телефона и като мърмореше: „Тъпи копелета!“ се върна при жена си — една внушителна китайка, която го погледна стреснато. Бартлет забърза към Дънрос. Тай-панът стоеше неподвижен до Питър и Фльор Марлоу, Орланда и Кейси, подсвирквайки глухо.
	— Нищо, Йан — каза той тихо и забеляза, че гласът му звучи странно. — Няма нищо дявол да го вземе. Никакви стълби, нищо. Но лесно можем да скочим, ако се наложи.
	— Да. Имаме късмет, че сме на тази палуба. Другите може и да не са такива късметлии.
	— Съвсем скоро ще трябва да избираме по кой път да вървим — каза тихо той. — Този огън може да ни откъсне от външния свят. Ако излезем, е много вероятно повече да не се върнем тук и ще трябва да скачаме. Ако останем вътре можем да използваме единствено стълбите.
	— Боже — промърмори Кейси.
	Тя се опитваше да успокои тупкащото си сърце и чувството за клаустрофобия, което се надигаше. Кожата й беше хладна и влажна, а очите й се мятаха от изхода до вратата и обратно. Бартлет я обгърна с ръка.
	— Недей да трепериш, по всяко време можем да скочим.
	— Разбира се, Линк.
	— Кейси, ти можеш да плуваш. Нали? — запита Дънрос.
	— Да. Аз… веднъж попаднах в пожар. Оттогава се страхувам до смърт от пожари.
	Това се случи няколко години преди това, когато малката й къща в „Холивуд хилс“ в Лос Анжелос се оказа на пътя на един от внезапните големи летни пожари. Лъкатушещият каньон вече гореше отдолу, а тя беше затворена вътре. Отвори всички чешми и започна да полива с маркуч покрива. Пронизващата топлина на огъня я достигна. Ревящите пламъци унищожаваха дървета и къщи, приближаваха се, а нямаше път навън. Изпаднала в ужас тя остави маркучите. Котки и кучета от горните къщи бягаха покрай нея, а едно елзаско куче с див поглед се притаи до подветрената страна на къщата й. Топлината, димът и ужасът я заобикаляха и сякаш нямаше край, но тази игра на огъня спря на петдесет фута от нея. Без причина. Нагоре по нейната улица всички къщи бяха изгорели. По-голямата част от каньона.
	— Добре съм, Линк — каза тя като се тресеше. — Аз… Струва ми се, че предпочитам да съм отвън, отколкото тука. По дяволите, хайде да се махнем. Би било чудесно да поплуваме.
	— Аз не мога да плувам — промълви Орланда треперейки. Тя не успя да се овладее и скочи, за да се втурне към стълбите.
	Бартлет я сграбчи.
	— Всичко ще се оправи. За Бога, ти никога няма да успееш по този начин. Слушай нещастниците отвън, те наистина са в беда. Стой мирно. По стълбите е безсмислено.
	Тя се отпусна в ръцете му, изплашена до смърт.
	— Ще ти мине — каза Кейси съчувствено.
	— Така е — добави Дънрос с очи вперени в огъня и в кълбящия се дим.
	Марлоу вметна:
	— Ние наистина сме много добре, нали тай-пан? Да. Огънят трябва да е от кухните. Те ще се справят с него. Фльор, котенце, няма да стане нужда да скачаме през борда.
	— Няма причина за безпокойство — увери го Бартлет. — Има много сампани, които ще ни приберат.
	— О, да, но тя също не може да плува.
	Фльор постави дланта си върху ръката на съпруга си.
	— Ти винаги казваше, че трябва да се науча да плувам, Питър.
	Дънрос не слушаше. Беше обзет от страх и се опитваше да го овладее. Ноздрите му се изпълниха с миризмата на горящо месо, която той познаваше така добре, че едва се удържаше да не повърне. Върна се в горящия си „Спитфайър“ прострелян в небето от един „Месершмит 109“ над Ламанша. Скалите на Дувър бяха твърде далеч и той знаеше, че огънят ще го погълне, преди да успее да откъсне кабината и да се освободи. Ужасяващата миризма на опърлена плът, неговата собствена, го обгръщаше. Тогава чу внезапен бесен грохот, тъй като капакът се отпра, избухна пъклен огън и го обгради. Някакси се озова навън, падайки далеч от пламъците като нямаше представа дали е останало нещо от лицето му. Кожата на ръцете и краката му, ботушите и летателния костюм все още пушеха.
	При отварянето на парашута се разтърси от конвулсивно желание да повърне, а след това тъмният силует на вражеския самолет с грохот се приближи към него откъм слънцето и той видя оръдията. По-нататък не си спомняше нищо повече, освен миризмата на горяща плът, която беше същата като сега.
	— Вие как мислите, тай-пан?
	— Какво?
	— Да оставаме ли или да бягаме? — отново запита Марлоу.
	— Засега оставаме — каза Дънрос и всички се удивиха от спокойствието му. — Щом стълбището се освободи ще можем да излезем. Няма причина да се мокрим, щом не се налага.
	Кейси му се усмихна колебливо.
	— Често ли се случват подобни пожари?
	— Тук не, но за съжаление в Хонконг — да. Нашите китайски приятели не ги е грижа за противопожарните разпоредби…
	Бяха минали само няколко минути от първия яростен напор на огъня в кухнята, но сега вече той имаше пълно превъзходство там и през отвора на кухненския асансьор окупира и централните части от трите горни палуби. Огънят в кухнята задели половината зала от единственото стълбище. Двадесет ужасени мъже попаднаха в капана му. Останалата част от персонала избяга дълго преди това и се сля с плътната човешка маса на горната палуба. Имаше илюминатори, но те бяха малки и ръждясали. В паниката един от готвачите се хвърли към пламтящата бариера, изкрещя, когато пламъците го погълнаха, почти успя да се измъкне, но се подхлъзна и виковете му дълго продължиха да се чуват. Стон на ужас се изтръгна от останалите. Нямаше друга спасителна възможност.
	Главният готвач също бе приклещен. Беше едър мъж, преживявал много пожари, затова не се паникьоса. Прехвърляше в ума си всички пожари, отчаяно търсейки решение. И тогава се сети.
	— Бързо — извика той — вземете чували с оризово брашно… ориз… бързо!
	Другите го изгледаха втренчено, без да помръднат, онемели от страх. Той се втурна и с юмруци избута неколцина от тях в склада, сграбчи един петдесетфунтов чувал и го разкъса.
	— По дяволите, бързайте, но изчакайте, докато ви дам знак.
	Един от илюминаторите се пръсна и от внезапното течение пламъците зафучаха върху тях.
	— Давай! — изрева главният готвач и запрати чувала върху пламтящия коридор между печките. Чувалът с трясък се отвори и облаците брашно потушиха част от пламъците. Последваха го и други. Още една преграда от брашно посипа пламтящите пейки като ги угаси. Освободи се малък проход. Главният готвач поведе паството си през пламъците и прескачайки двете овъглени тела се добраха до стълбите преди пожарът да избухне отново и да затвори пътя. Мъжете си пробиха път по тясната стълба към глътката въздух на площадката и се присъединиха към блъскащата се тълпа, която си проправяше път с бутане, ръгане, крясъци и кашлица през черния дим навън.
	Сълзи се стичаха по повечето лица. Пушекът беше много гъст и се настани и по долните етажи. Стената зад първата стълбищна площадка, там, където беше шахтата на асансьора започна да се извива и да почернява. Пукна се рязко с трясък, пръсвайки водоналивниците и избухнаха пламъци. Онези, които бяха на стъпалата долу започнаха да се блъскат напред в паника, а онези, които бяха на площадката се люшнаха назад. В този момент, виждайки че са толкова близо до спасението първите редици хукнаха напред, заобикаляйки преизподнята. Хаф Гатри, един от членовете на парламента, видя една жена да пада. Той се хвана за парапета и спря, за да й помогне, но онези отзад го събориха и той полетя заедно с неколцина други. Надигна се като ругаеше и с усилия си разчисти пътя тъкмо навреме, за да измъкне жената нагоре преди отново да го погълнат и изблъскат. Последните няколко стъпала и се добра невредим до изхода.
	Междинната площадка между първата и втората палуба все още не беше обхваната от пламъци въпреки, че пожарът определено имаше преимущество и сам се подклаждаше. Тълпите оредяваха, макар че повече от стотина души все още задръстваха горните стълбища и врати. Онези, които бяха горе се блъскаха и ругаеха, не можейки да виждат напред.
	— За Бога, какво пречи…
	— Все още ли са чисти стълбите…?
	— За Бога, продължавайте…
	— Става адски горещо тук…
	— Какво дяволска касапница…
	Грей беше един от онези, които бяха в капан на стълбището на втората палуба. Виждаше пламъците да избухват от предната стенали знаеше, че ще рухне всеки момент. Чудеше се да се отдръпне ли или да върви напред. Видя едно дете, което трепереше до стълбите, под парапета. Успя да издърпа момченцето и да го вземе в прегръдките си, а след това забърза. Спасителният път все още беше задръстен.


	На най-горната палуба Горнт и останалите слушаха врявата долу. Бяха останали трийсетина души. Той си допи чашата, остави я и тръгна към групата около Дънрос. Орланда все още седеше и извиваше кърпичката си в ръце, Фльор и Питър Марлоу пазеха спокойствие, а Дънрос, както винаги се владееше. „Добре — помисли си той, като благославяше онова, което беше получил в наследство и онова, на което го бяха научили. — Според британската традиция, когато си в опасност независимо колко си изплашен, ти губиш от престижа си, ако го покажеш. А и освен това повечето бяхме бомбардирани през по-голямата част от живота ни. По нас стреляха, давеха ни, хвърляха си в затвори за военнопленници или бяхме в службите.“ Сестрата на Горнт беше в Женската кралска морска служба, майка му — отговорник на местната противовъздушна отбрана, баща му — в армията, чичо му — убит на Монте Касино, а той самия служи с австралийци в Нова Гвинея, след като избяга от Шанхай и си пробива път с бой в и през Бирма към Сингапур.
	— Йан — каза той, стараейки се гласът му да звучи безгрижно, — като съдя по звука, сега огънят е на първата площадка. Предлагам да плуваме.
	Дънрос погледна назад.
	— Някои от дамите не умеят да плуват. Нека да дадем отсрочка от няколко минути.
	— Много добре. Мисля, че онези, които нямат нищо против да скачат, трябва да отидат на палубата. Този пожар наистина е адски досаден.
	— Изобщо не мисля, че е адски досаден — каза Кейси.
	Всички се разсмяха.
	— Това е само един израз — обясни Питър Марлоу. Експлозия под палубите леко разлюля кораба. Тишината, която настъпи за миг беше зловеща.


	В кухнята огънят се бе разпрострял до складовите помещения и обграждаше четирите останали стогалонови варела с олио. Онзи, който изгърмя проби дупка в пода и изкоруби кораба отстрани. Горящи въглени, горящо олио и малко морска вода нахлуха в отточните отвори. От силата на експлозията се разкъсаха някои от големите греди на плоскодънния корпус и през шевовете просмукваше вода. Орди от плъхове пълзяха встрани, търсейки спасителен път.
	Над първата площадка Грей все още държеше детето в ръцете си. Той се придържаше към перилото с една ръка, изплашен, буташе хората зад него и пред него. Дочака реда си, и закриляйки детето, колкото се може по-добре, наведе се покрай пламъците и побягна надолу по стълбите, където пътят беше възможно най-чист.
	— Хайде! — изкрещя Грей в отчаяние на онези отзад. Той премина през прага, близо до него отпред или отзад имаше и други. Точно когато приближи мостика експлодираха последните два варела. Целият под зад него изчезна и той, детето и останалите бяха запратени напред като плява.
	Хаф Гатри се отскубна от зрителите и ги издърпа на сигурно място.
	— Добре ли си, стари приятелю? — попита задъхан той. Грей беше вцепенен, дишаше с отворена уста, дрехите му тлееха. Гатри му помогна да ги угаси.
	— Да… да, така ми се струва… — каза той почти в несвяст. Гатри внимателно вдигна детето, което беше в безсъзнание и се взря в него.
	— Бедното малко нещастниче!
	— Мъртво ли е?
	— Мисля, че не е. Ето… — Хаф даде малкото китайче на един от наблюдаващите и двамата мъже се върнаха обратно до вратата, за да помогнат на другите, които все още стояха като онемели от експлозията и безпомощни. Беше абсолютно невъзможно да се мине. Независимо от невероятния шум се чу воят на приближаващите сирени.
	Огънят на най-горната палуба близо до изхода се развихряше. Изплашени, кашлящи хора се връщаха назад в залата.
	— Дявол да го вземе, Йан по-добре е да се измъкваме оттук — предложи Бартлет.
	— Да. Куилън, ще бъдеш ли така добър да ни водиш и да се погрижиш за палубата — каза Дънрос. — Аз ще държа този край.
	Горнт се обърна и изрева:
	— Всички оттук! На палубата ще бъдете в безопасност… по един…
	Отвори вратата, застана до нея и се опита да въведе ред в бързото отстъпление — няколко китайци, останалите предимно британци. Щом се озоваха на открито всички се почувстваха по-малко изплашени, благодарни, че са далеч от дима.
	Бартлет все още не изпитваше страх, знаейки, че може да разбие всеки един от прозорците и да скочи заедно с Кейси в морето. Хората наоколо се препъваха. Пламъците от кухненския асансьор се увеличиха, а долу се чу глуха експлозия.
	— Как си, Кейси?
	— Добре.
	— Излизай навън.
	— Щом излезеш ти.
	— Разбира се — усмихна й се Бартлет.
	Хората в стаята оредяваха. Той помогна на лейди Джоана да мине през вратата, а после на Хавъргил и на жена му. Кейси видя, че Орланда все още стои вцепенена до стола си.
	— Хайде — подкани я нежно и й помогна да се изправи. Колената на момичето трепереха. Кейси я обгърна с ръка.
	— Аз… Аз съм загубила… чантата си — измънка Орланда.
	— Ето я. — Кейси вдигна чантата от стола и продължи да я подкрепя с ръка като я буташе покрай пламъците навън на открито. Веднъж озовала се навън, Кейси се почувства неизмеримо по-добре.
	— Всичко е наред — усмихна се Кейси окуражително. Отведе я до парапета. Орланда се вкопчи здраво. Кейси се обърна, за да се огледа за Бартлет и видя, че той и Горнт я гледаха от салона. Бартлет, й помаха, тя също помаха в отговор. Искаше й се той да бъде до нея. Питър Марлоу изведе жена си на палубата.
	— Добре ли си, Кейси?
	— Разбира се. А ти, Фльор?
	— Чудесно. Чудесно. Доста… Доста приятно е тук навън, нали? — каза Фльор Марлоу, чувствайки се зле, ужасена от мисълта да скочи от такава голяма височина. — Мислиш ли, че ще завали?
	— Колкото по-скоро, толкова по-добре. — Кейси погледна през борда. В тъмните води, трийсет фута надолу бяха започнали да се събират сампани. Всички моряци знаеха, че онези горе скоро ще трябва да скачат. Виждаха, че пожарът е завзел по-голямата част от първата и втората палуби. Няколко души бяха заклещени. Един мъж запрати стол през един от прозорците, счупи стъклото, с мъка пролази през него и падна в морето. Един сампан се спусна напред и му хвърли въже. Последваха го и други. Една жена не успя.
	Нощта беше тъмна въпреки, че пламъците осветяваха всичко наоколо, хвърляйки зловещи сенки. Тълпите на кея се разделиха, тъй като ревящите пожарни коли спряха. Китайските пожарникари и британски офицери изтеглиха маркучите. Друга група включи близкия пожарен кран и първата струя вода плисна върху огъня. Чуха се одобрителни викове. След секунди шест маркуча заработиха и двама маскирани пожарникари с азбестово облекло и дихателни апарати пристегнати на гърбовете им, се втурнаха към входа и започнаха да извличат онези, които лежаха в безсъзнание вън от опасност. Нова страхотна експлозия ги посипа с горящи въглени.
	На най-горната палуба нямаше никой, освен Бартлет, Дънрос и Горнт. Те почувстваха, че палубата се люлее под тях и почти загубиха опора под краката си.
	— Иисусе Христе — ахна Бартлет, — потъваме ли?
	— Онези експлозии може би са отнесли дъното — каза бързо Горнт. — Хайде. — Той мина бързо през вратата и Бартлет го последва.
	Сега Дънрос остана сам. Пушекът беше много противен, топлината и вонята го отвращаваха. Положи усилие да не побегне и да преодолее ужаса си. Внезапна мисъл го накара да изтича обратно през стаята към вратата на главното стълбище, за да се увери, че там няма никой. Тогава видя отпуснатата фигура на човек на стълбището. Навсякъде имаше пламъци. Почувства как страхът му отново връхлита, но още веднъж го потисна, втурна се напред и започна да влачи мъжа обратно по стълбите. Китаецът беше тежък, а той не знаеше дали е жив или мъртъв. В този момент Бартлет се озова до него и двамата заедно полувлачеха-полуносеха мъжа през залата навън на палубата.
	— Благодаря — изпъшка Дънрос.
	Куилън Горнт дойде при тях, наведе се и обърна мъжа. Лицето отчасти беше обгоряло.
	— Можехте да си спестите този героизъм. Той е мъртъв.
	— Кой е той? — запита Бартлет. Горнт вдигна рамене.
	— Не зная. Познаваш ли го, Йан?
	Дънрос се взря в тялото.
	— Да. Това е Цеп… Цепелин Танг.
	— Синът на Тайтфист? — Горнт се изненада. — За Бога, той е напълнял. Никога нямаше да го позная. Най-добре е да се приготвим да скачаме. Този кораб е гробница. — Видя, че Кейси стоеше до парапета. — Добре ли си?
	— Да, благодаря. А ти?
	— О, да.
	Орланда стоеше до нея с втренчен във водата невиждащ поглед. Хората се блъскаха край палубата.
	— Добре би било да помогна да се въведе ред — каза Горнт. — След секунда се връщам.
	Друга експлозия разтърси кораба. Накланянето започна да нараства. Няколко души се изкатериха през борда и скочиха. На помощ им се притекоха сампани.
	Крисчън Токс беше обгърнал с ръка съпругата си китайка и гледаше мрачно през борда.
	— Трябва да скачате, Крисчън — каза Дънрос.
	— В Абърдийнското пристанище ли? Сигурно си правиш лоша шега, стари приятелю. Ако не ти призлее от гадните миризми, ще хванеш гадната чума.
	— Или това или зачервен задник — извика някой със смях. В края на палубата сър Чарлз Пениуърд се държеше за парапета, докато си пробиваше път надолу по лодката, окуражавайки всички.
	— Хайде, млада госпожице — каза той на Орланда — това е един лесен скок.
	Тя поклати глава ужасена.
	— Не… не още, не… аз не мога да плувам.
	Фльор Марлоу я прегърна с ръка.
	— Не се тревожи, аз също не мога да плувам и ще остана.
	— Питър, хвани я за ръка и тя ще бъде невредима. Всичко, което трябва да направиш, Фльор, е да задържиш дъха си — предложи Бартлет.
	— Тя няма да скача — каза Марлоу тихо. — Поне не преди последния миг.
	— Няма страшно.
	— Да, но не и за нея. Тя е бременна.
	— Какво?
	— Фльор е бременна. В третия месец.
	— О, Боже!
	— Боже, този кораб е огнен капан. Ами хората долу? — попита Кейси.
	— Всички те отдавна са навън — каза Дънрос като сам не си вярваше. Сега, когато беше на открито, се почувства добре. Успешното преодоляване на страха го радваше. — Тук гледката е прекрасна, не сте ли съгласни?
	Пениуърд радостно извика:
	— Имаме късмет. Корабът се накланя насам така, че докато потъва ще бъдем в пълна безопасност. Освен ако не се преобърне. Точно както едно време — добави той. — Три пъти съм потапян в Средиземно море.
	— Аз също — каза Марлоу, — но това беше в протока Банка покрай Суматра.
	— Не знаех това, Питър — каза Фльор.
	— Не беше нищо особено.
	— Каква е дълбочината на водата тук? — запита Бартлет.
	— Трябва да е двайсет фута или повече — каза Дънрос.
	— Това ще бъде до…
	Чуха се сирени. Голямата полицейска лодка пристигна, лавирайки между островите от лодки. От мегафона се чу силно първо на китайски „Всички сампани да разчистят района, да разчистят района…“, а после на английски: „Всички на най-горната палуба, пригответе се да напуснете кораба! Корпусът е пробит, пригответе се да напуснете кораба!“
	Крисчън Токс измърмори мрачно на себе си:
	— Да ме вземат мътните, ако си повредя единствения вечерен костюм.
	Жена му го дръпна за ръката.
	— Ти и без това никога не си го харесвал, Крис.
	— Сега ми харесва, жено — опита се да се усмихне. — Ти също не можеш да плуваш, по дяволите.
	Тя вдигна рамене.
	— Обзалагам се на петдесет долара, че ти и аз ще плуваме като змиорки.
	— Мисис Токс, приемам облога. Но само, ако напуснем последни. В края на краищата искам потвърждение от очевидец.
	Той извади цигарите си. Даде една на нея. Потърси кибрит, но не намери. Тя бръкна в чантата си и затършува. Накрая си намери запалката. Запали на третия опит. И двамата бяха забравили пламъците.
	— Твърде много пушиш, Крисчън — каза Дънрос.
	Палубата ужасно се усука. Корабът започна да потъва. През голямата странична дупка нахлуваше вода. Пожарникарите използваха маркучите си много смело, но почти безуспешно. През тълпата премина шепот, когато корабът потрепери.
	Пениуърд, опрян на перилото помагаше на другите да скачат надалеч. Лейди Джоана падна лошо. Пол Хавъргил помогна на жена си да мине през борда. Като видя, че тя изплува, той също скочи. От полицейската лодка все още призоваваха на кантонезки да се разчисти района. Моряци хвърляха спасителни жилетки през борда, докато други спускаха катер във водата. Водени от един млад морски инспектор половин дузина моряци се гмурнаха през борда, за да помогнат на изпадналите в беда мъже, жени и няколко деца. Един сампан се втурна към лейди Джоана, Хавъргил и жена му. Благодарни, те с мъка се изкатериха на борда на разнебитения плавателен съд.
	„Плуващият дракон“ заплашително се поклащаше. Някой от най-горната палуба се подхлъзна и извади Пениуърд от равновесие. Той полуподскочи, полупадна назад, преди да успее да се хване и падна като камък. Главата му се удари с все сила в кърмата на сампана, вратът му се счупи и той се хлъзна във водата и потъна. В хаоса никой не го забеляза.
	Кейси беше облегната на перилата заедно с Бартлет, Дънрос, Горнт, Орланда и семейство Марлоу. Наблизо пушеше Токс като се опитваше да събере кураж. Жена му внимателно смачка цигарата си. Корабът тежко заседна и се наклони. Горнт си блъсна главата в перилата, което го зашемети. Токс и жена му изгубиха равновесие и се прекатуриха зле през борда. Питър Марлоу се хвана за жена си и едва успя да я предпази от една преграда, Бартлет и Кейси падайки и препъвайки се минаха покрай тях и паднаха един върху друг до перилата. Бартлет правеше всичко възможно да я опази — високите й токове бяха голяма пречка.
	Един от моряците видя Токс и жена му да се подават на повърхността, размахваха ръцете си и отново потънаха. Той веднага се гмурна за тях, сграбчи първо нея и я избута полуудавена на повърхността. Младият лейтенант доплува до мястото, където видя Токс и се гмурна, но в тъмнината не успя да го намери. Той се показа на повърхността за въздух и още веднъж се гмурна в непрогледния мрак, опипвайки безпомощно. Когато дробовете му щяха да се пръснат, протегнатите му напред пръсти напипаха някакви дрехи и той ги сграбчи, устремявайки се към повърхността. Токс се вкопчи в него, изпаднал в ужас. Младият мъж се освободи от хватката му и го завлече до катера.
	Над тях, корабът опасно се наклони и Дънрос се вдигна. Видя Горнт в един куп и стигна с препъване до него. Опита се да го вдигне, но не успя.
	— Аз съм… Аз съм добре — изпъшка Горнт като дойде на себе си. — Благодаря ти, Боже… — Вдигна поглед и видя Дънрос. — Благодаря — каза той, усмихна се мрачно и се изправи олюлявайки се. — Утре продължавам да продавам и до другата седмица ще съм успял.
	Йан се разсмя.
	— Ама че късмет. Идеята да изгоря до смърт или да се удавя с теб, ме изпълва с еднакъв ужас.
	Десет ярда по-нататък Бартлет вдигаше Кейси. Ъгълът на палубата беше лош, а огънят още по-лош.
	— Цялата тази проклета черупка може всеки момент да се преобърне.
	— Какво ще стане с тях? — попита тихо тя като посочи с глава Фльор и Орланда.
	Помисли за секунда, а след това решително каза:
	— Скачаш първа и чакаш долу.
	— Ясно!
	Тя му подаде малката си чанта. Той я натъпка в единия си джоб и забърза напред. Кейси захвърли обувките си, разкопча ципа на дългата си рокля и я изхлузи. Усука тънката копринена материя на въже, завърза го около кръста си, метна се изкусно над перилата и застана там за малко, уверено на ръба, прецени внимателно скока си и скочи с перфектно лебедово гмуркане. Горнт и Дънрос я наблюдаваха, забравили непосредствената опасност.
	Сега Бартлет беше до Орланда. Той видя Кейси да разсича чисто повърхността и преди Орланда да успее да направи нещо той я повдигна над перилата и каза:
	— Гълъбче, задръж дъха си — и внимателно я пусна. Всички гледаха. Тя падна отвесно и потъна във водата няколко ярда встрани от Кейси, която, вече предвидила мястото, плуваше отдолу под водата. Тя лесно хвана Орланда, устреми се към повърхността, а Орланда вече дишаше, преди да осъзнае, че не е на палубата. Кейси здраво я държеше и плуваше мощно към катера, владеейки се отлично.
	Горнт и Дънрос бяха възхитени. Корабът отново се наклони и те почти изгубиха опора под краката си, докато Бартлет, препъвайки се стигна до семейство Марлоу.
	— Питър как си с плуването? — попита Бартлет.
	— Средна работа.
	— Повери ми я, а? Бях спасител… — години наред.
	Преди Марлоу да успее да каже „не“, Бартлет повдигна Фльор на ръце и стъпи на ръба на перилото и за секунда застана в равновесно положение.
	— Само задръж дъха си.
	Тя сложи едната си ръка около врата му, хвана носа си и тогава той скочи в пространството с Фльор в ръцете си — уверено и спокойно. Гмурна се чисто в морето, като я предпазваше от удара с краката и тялото си и без сътресения се изтласка към повърхността. Главата й беше едва няколко секунди под водата и тя дори не запелтечи, въпреки че сърцето й биеше до пръсване. След секунди беше на катера. Погледнаха назад.
	Щом Питър Марлоу видя, че е на сигурно място сърцето му отново започна да бие.
	— О, чудесно — промърмори той.
	— Видя ли Кейси? — попита Дънрос. — Фантастично.
	— Какво? О, не, тай-пан.
	— Господи, каква фигура!
	— А да — отвърна му Горнт — и какъв кураж.
	Корабът изскърца. Палубата гадно се олюля.
	Като един, последните трима мъже се хвърлиха през борда. Дънрос и Горнт се гмурнаха, Питър Марлоу скочи. Гмурнаха се добре, но и двамата мъже знаеха, че не толкова добре, колкото Кейси.


	От другата страна на острова, старото такси с ръмжене изкачваше тясната улица високо над „Уест пойнт“ в „Мид Левълс“, а на задната седалка Суслов пиянски се изтегна. Нощта беше непрогледна и той пееше тъжна руска балада на потящия се шофьор — вратовръзката му беше накриво, палтото му съблечено, ризата му — на потни ивици. Облаците се бяха сгъстили и слезли по-ниско, влажността нараснала и въздухът задушаваше.
	— _Материебитес_ — мънкаше той, проклинайки жегата, а после се усмихна — засуканата мръсотия му хареса. Погледна от прозореца. Далече долу светлините на големия град и на пристанището бяха обвити в мъгла от слоести облаци, а Каулуун едва се различаваше.
	— Другарю, скоро ще вали — каза той на шофьора, говореше английски неясно, но не се интересуваше дали мъжът го разбира или не.
	Вехтото такси хъркаше. Внезапно моторът се задави и това му напомни за кашлицата на Артър и за предстоящата им среща. Вълнението му се разпали.
	Таксито го взе от „Голдън фери терминал“, после се изкачи до „Мид Левълс“, на „Пийк“ зави надясно, заобикаляйки правителствената сграда, където живееше губернаторът. Като минаваше край двореца Суслов се запита кога сърпът и чукът ще се развеят на върха на празния пилон. „Скоро — помисли си със задоволство. — С помощта на Артър, а и на «Севрин» — много скоро. Само след няколко години.“
	Той се взря в часовника си. Щеше да закъснее малко, но това не го тревожеше. Артър винаги закъсняваше, никога с по-малко от десет минути и никога с повече от двайсет. „Опасно е да си човек с навици в нашата професия — помисли си той. — Но опасно или не, Артър е огромна придобивка, а «Севрин», неговото творение — един брилянтен жизнен инструмент във въоръжението на нашето КГБ — погребан наистина надълбоко, чакащ търпеливо, както всички останали «Севриновци» по целия свят. Само около деветдесет хиляди от нас сме офицерите на КГБ и все пак ние почти управляваме света. Вече сме го променили, променихме го постепенно, вече притежаваме половината… и то в такова кратко време, едва от 1917.
	Толкова малко наши и толкова много техни. Но сега нашите пипала проникват във всеки ъгъл. Нашите армии от помощници — информатори, глупаци, паразити, предатели, подлеци, които се самоизмамват и неуспели, пропаднали привърженици, които ние така умишлено вербуваме, са на всяко парче земя, изяждайки се един друг като вредители и всичките подменяни рано или късно. И навсякъде един от нас, един от елита, офицерите на КГБ в центъра на всяка сплетня, контролиращи, ръководещи, отстраняващи. Ние действително сме модерна Русия. Авангардът на Ленин. Без нас, нашата техника и нашето оркестрирано използване на страха няма да има Съветска Русия, нито Съветска империя, нито движеща сила, която да пази ръководителите на всемогъщата партия — и никъде по земята няма да има комунистическа държава. Да, ние сме цвета на обществото.“
	Усмивката му стана по-широка.
	Беше горещо и душно в таксито, въпреки че прозорците бяха отворени.
	Изкиска се като си спомни измисленото си минало, както го беше представил пред Травкин. Този паразит! Просто още един глупак, още едно оръдие, което може да бъде използвано, а когато си свърши работата да бъде елиминиран.
	Баща му беше комунист от самото начало — първо тайно в ЧК, а после в КГБ от създаването му през 1917. Сега, когато наближаваше 80-те, все още висок и с изправена осанка, в заслужен отдих, живееше като старомоден принц с прислужници, коне и телохранители. Суслов беше сигурен, че ще наследи същата тази дача, същата земя, същата почит, когато му дойде времето. Това очаква и сина му — новак в КГБ, ако продължаваше да служи безрезервно.
	„Да — каза си той уверено, — след 13 години ще заслужа отдих. Още 13 велики години да помага на нападението да се движи напред, да не се отпуска, независимо от това какво прави врагът.
	А кой е врагът? Истинският враг?
	Всички онези, които не ни се подчиняват, всички онези, които отхвърлят нашето величие — най-много руснаците.“ Той силно се изсмя.
	Умореният млад шофьор с кисела физиономия погледна за миг в огледалото за обратно виждане. Надяваше се, че доста пияният му клиент не ще може да разчете правилно сумата от апарата и ще му даде голям бакшиш. Той погледна адреса, който му беше даден.
	„Роуз корт“ на „Коутуол роуд“ е модерен четиринайсет етажен блок. Долните три етажа бяха гаражи. Около него имаше тясна ивица бетон, а отдолу под тънък бетонен насип бяха „Синклер роуд“ и „Синклер тауърс“ и още жилищни блокове, сгушени в планината. Специално място за живеене. Величествена гледка, апартаментите — под облаците.
	Таксиметровият апарат показваше 8,70 ХК долара. Суслов надникна в едно тесте с банкноти, подаде на шофьора 100 вместо 10 и излезе с усилие. Една китайка си вееше нетърпеливо с ветрило. Той залитна към домофона на апартаментите. Тя каза на шофьора да чака мъжа й и погледна с ненавист след Суслов.
	Краката му бяха нестабилни. Намери бутона, който търсеше и го натисна: „Ърнест Клинкър, господин управител“.
	— Кой е?
	— Ърни, аз съм Грегор — каза той с дебел глас като се оригна. — Вътре ли си?
	— Не съм. Разбира се, че съм вътре, друже. Ти закъсня! Струва ми се, че си ходил от кръчма в кръчма! Няма водка, няма бира, а ние с Мейбъл сме тук, за да те посрещнем.
	Суслов се запъти към асансьора. Вратата на апартамента вече беше отворена и един малък грозен мъж с румено лице на около шестдесет протегна ръката си.
	— Хвърли камък по гадните врани! Да зарежем нещо — каза Клинкър с усмивка, която показваше евтини изкуствени зъби. — Ти си си сръбнал малко, а приятелче? — Суслов го прегърна като мечка, в замяна получи същото и влязоха вътре.
	Апартаментът се състоеше от две мънички спални, всекидневна, кухня, баня. Стаите бяха оскъдно, но приятно мебелирани и единственият разкош беше малък магнетофонен дек, от който силно се носеше оперна музика.
	— Бира или водка?
	Суслов засия и се оригна.
	— Първо да пусна една вода, после водка, после… после още една и тогава… тогава в леглото.
	— Прав си, Капитане, стари мой друже. Хей, Мейбъл, кажи здрасти на Капитана!
	Старият сънен булдог върху добре изгризаната си постелка отвори за малко едното си око, излая веднъж и отново заспа почти веднага. Клинкър засия, отиде до масата, наля една люта водка и чаша вода. Без лед. Той отпи малко „Гинес“ и извика:
	— Колко ще останеш, Грегор?
	— Само тази вечер, товарищ. Може би и утре вечер. Утре… утре трябва пак да съм на борда. Но утре вечер… може би, а?
	— Ами Джини? Тя отново те изгонила…?
	В безличния камион, паркиран долу на пътя Роджър Крос, Брайън Куок и техникът от полицейската радиослужба слушаха този разговор през един високоговорител. Чуха Клинкър да се киска и да повтаря:
	— Значи те е изхвърлила, а?
	— Цяла вечер танцувахме джига и тя… тя казва иди при Ърни и ме остави… остави ме да спя.
	— Ти си един щастлив мръсник. Тя е принцеса, онази. Доведи я утре тук.
	— Да… да, аз… ще го направя. Да, тя е най-добрата.
	Чуха, че Суслов изсипа кофа вода в тоалетната и се върна.
	— Ето, стари приятелю.
	— Благодаря. — Звук от жадно пиене. — Аз… аз мисля… аз мисля, че ми се иска да легна за… да легна. За няколко минути.
	— Май по-точно за няколко часа. Не се тормози аз ще направя закуската. Ето, още едно…
	Полицаите в камиона слушаха внимателно. Крос беше наредил да поставят микрофон в апартамента на Клинкър преди две години. Наблюдаваха го периодично, винаги, когато Суслов беше там. Суслов се беше запознал с Клинкър в един бар. И двамата мъже бяха подводничари и се сприятелиха. Клинкър го беше поканил да остане и от време на време Суслов се възползваше. Крос веднага разпореди проверка на Клинкър, но не откриха нищо неблагоприятно. В продължение на двайсет години Клинкър е бил моряк в Кралската флота. След войната се местил от място на място в търговския флот през Азия до Хонконг, където се установил, след като се пенсионирал. Тих, сговорчив човек, който живееше сам и от пет години беше домоуправител и пазач на „Роуз корт“. Суслов и Клинкър бяха като гърне и похлупак пиеха много, гуляеха много и си разказваха истории. Нито един от разговорите им, които продължаваха с часове не беше от значение.
	— Натряскал се е както обикновено, Брайън — каза Крос.
	— Да, сър — Брайън Куок беше отегчен, но се опитваше да не го показва.
	В малката всекидневна Клинкър подаде рамото си на Суслов.
	— Хайде, на тебе ти се спи. — Той настани Суслов в малката спалня. Суслов се просна с цялата си тежест и въздъхна.
	Клинкър дръпна завесите, после отиде до един друг малък магнетофон и го включи. След миг от лентата се чу тежко дишане и леко похъркване. Суслов се изправи безшумно, без следа от пиянство. Клинкър, вече на колене, махна едно чердже и отвори люка на пода. Суслов безшумно потъна долу. Клинкър се ухили, плесна го по гърба и затвори след него добре смазаната врата. Стълбите под люка водеха до неравен тунел, който се съединяваше с големия, сух, подземен, отточен и гърмящ канал. Суслов внимателно търсеше път, като се възползваше от мигащата светлина, която беше на конзола в дъното на стълбите. За момент чу кола по „Синклер роуд“ точно над главата му. Още няколко стъпки и беше под „Синклер тауърс“. Друг люк водеше към малка стаичка на един пазач. Извеждаше навън до някаква неизползвана задна стълба. Започна да се катери.
	Роджър Крос все още слушаше тежкото дишане примесено с опера. Камионът беше тесен и вътре беше задушно, ризите им бяха мокри от пот. Крос пушеше.
	— Звучи така, сякаш е заспал нощен сън — каза той. Чуваха Клинкър да си тананика със затворена уста и движенията му докато почистваше счупената чаша. Червената предупредителна светлина на предната част на радиото започна да премигва. Операторът чукна по предавателя.
	— Патрулна кола 1423. Кажете.
	— От щабквартирата за командира Крос. Спешно.
	— Крос слуша.
	— Дежурният е, сър. Току-що пристигна доклад, че в ресторанта на „Плуващия дракон“ има пожар… — Брайън Куок ахна. — … Пожарните вече са там и полицаят каза, че може би около 20 са мъртви или са се удавили. Изглежда, че корабът се е запалил от кухнята, сър. Имало е няколко експлозии. Те са отнесли по-голямата част от корпуса и… Момент, сър, пристигна друго съобщение от марината.
	Те зачакаха. Брайън Куок наруши тишината.
	— Дънрос?
	— Празненството на най-горната палуба ли беше? — попита Крос.
	— Да, сър.
	— Той е твърде умен, за да изгори до смърт или да се удави — каза тихо Крос.
	— Пожарът случайно ли е възникнал или е причинен умишлено?
	Брайън Куок не отговори.
	Гласът от щаб квартирата отново се чу.
	— Марината докладва, че корабът се е преобърнал. Казват, че е силно разцепен и като че ли няколко души са останали под него.
	— Нашият агент беше ли с важните персони?
	— Не сър, той чакаше на кея близо до колата си. Нямаше никакво време да се свържем с него.
	— Ами хората, които бяха на най-горната палуба?
	— Момент така ще попитам…
	Отново настъпи тишина. Брайън Куок си избърса потта.
	— … Казват, че 20 или 30 от онези горе са скочили, сър. За нещастие повечето от тях са напуснали кораба малко късно, точно преди да се преобърне. От марината не знаят колко от тях са останали отдолу.
	— Чакай така. — Крос помисли малко и отново заговори в микрофона. — Изпращам незабавно командира Куок там. Изпратете група водолази да го посрещнат. Помолете флотата за помощ. Ще бъда у дома, ако потрябвам. — Той щракна микрофона. После се обърна към Брайън. — Ще тръгна пеша оттук. Обади ми се веднага щом научиш нещо за Дънрос. Ако е мъртъв веднага ще отидем до банковите трезори и по дяволите последствията. А сега, възможно най-бързо.
	Той излезе. Камионът се отправи нагоре по хълма. Абърдийн беше по хребета на планините право на юг. Той погледна „Роуз корт“ за миг, а после надолу през улицата под „Синклер тауърс“. Една от групите му все още наблюдаваше входа, чакайки търпеливо завръщането на Цу-ян. „Къде ли е това копеле?“ — запита се раздразнено.
	Много загрижен, тръгна надолу по хълма. Започна да пръска дъжд, ускори стъпките си.


	Суслов взе една леденостудена бира от модерния хладилник и я отвори. Пи с удоволствие. „Синклер тауърс“ номер 32 беше просторна, богата, чиста и добре мебелирана, с три спални и обширна всекидневна. Беше на единайсетия етаж. Имаше три апартамента на всеки етаж, около два тесни асансьора и аварийно стълбище. Мистър и мисис Джон Чен притежаваха 31-ви апартамент. 33-ти принадлежеше на мистър К. В. Лий. Артър беше казал на Суслов, че К. В. Лий е фалшивото име на Йан Дънрос, който следвайки образеца на своите предшественици, единствен имаше достъп до 3 или 4 частни апартамента из различните части около колонията. Суслов не се беше запознавал нито с Джон Чен нито с Дънрос, въпреки че ги беше срещал по състезания или по други места много пъти.
	Внезапен шквал омота завесите, които бяха дръпнати пред отворените прозорци и той чу дъжда. Затвори прозорците внимателно и погледна навън. Улиците и покривите вече бяха мокри. Светкавица проряза небето. Последва тътен от гръмотевица. Температурата беше паднала с няколко градуса. „Ще има хубава буря“, помисли си той с благодарност, доволен, че не е в мъничката паянтова пететажна къща без асансьор на Джини Фу в Монкок и също така щастлив, че не е у Клинкър.
	Артър беше организирал всичко: Клинкър, Джини Фу, тази сигурна къща, тунела, така добре, както самият би го направил във Владивосток. Клинкър беше подводничар и кореняк лондончанин. Винаги беше мразел офицерството. Артър каза, че е лесно Клинкър да бъде привлечен за каузата, като се използват вродените у човека подозрения, омрази и потайност.
	— Грозният Ърни знае съвсем малко за теб, Грегор — знае разбира се, че си руснак и капитан на „Иванов“. Що се отнася до тунела, казах му, че имаш любовна връзка с една омъжена жена в „Синклер тауърс“, съпругата на един тай-пан от върхушката. Казах му, че записите на магнетофона на хъркане и секретността са, защото скапаните копои са по петите ти и, че са се промъкнали и подслушват апартамента му.
	— Копои?
	— Жаргонното име на полицаите. Кореняците лондончани винаги са мразили копоите и на грозния Ърни ще му достави удоволствие да ги преметне. Отнасяй се добре към Кралската флота и той ще ти е вярно куче до смърт.
	Суслов се усмихна. „Клинкър не е лош човек, а само досадник“.
	Той отпи от бирата си, докато се разхождаше из всекидневната. Следобедният вестник беше там. Това беше _„Гардиън“_, заглавията крещяха. „Тълпа убива ароматно цвете“ и една сполучлива снимка на бунта. Седна в един фотьойл и зачете.
	В този момент острите му уши чуха спирането на асансьора. Отиде до масата край вратата и постави заглушител на заредения пистолет. Пъхна оръжието в джоба си и надзърна през шпионката.
	Звънецът на вратата също беше със заглушител. Той я отвори и се усмихна.
	— Хайде, приятелю — топло прегърна Жак де Вил. — Много време мина.
	— Да, да, точно така, другарю — каза де Вил сърдечно. Последният път, когато видя Суслов беше в Сингапур, пет години по-рано, на една тайна среща уредена от Артър, точно след като де Вил склони да се присъедини към „Севрин“. Той и Суслов се срещнаха също така тайно в голямото пристанище на Брест във Франция през юни 1941, дни преди нацистка Германия да нападне Съветска Русия, когато двете страни външно бяха все още съюзници. По онова време де Вил беше маки, а Суслов — втори командир и политкомисар на една съветска подводница, която привидно беше там за ремонт. Запитаха де Вил дали иска да поведе истинска война срещу капиталистическия враг като таен агент, след като фашистите бъдат победени.
	Той прие с цялото си сърце.
	За Суслов беше лесно да му повлияе. Заради възможностите на де Вил след войната, КГБ тайно го предаде на Гестапо, а след това го спаси от лагер на смъртта. Партизаните му дадоха фалшиво доказателство, че е бил предаден от един от неговите хора заради пари. По онова време де Вил беше на 32 и както мнозина заслепен от социализма и някои от доктрините на Маркс и Ленин. Той никога не беше членувал във френската комунистическа партия, но сега, благодарение на „Севрин“, беше почетен капитан от КГБ.
	— Изглеждаш уморен, Фредерик — каза Суслов, използвайки псевдонима на де Вил. — Какво не е наред?
	— Просто семеен проблем.
	— Кажи ми.
	Суслов изслуша внимателно тъжния разказ на де Вил за зет му и дъщеря му. От срещата им през 41-ва той контролираше де Вил. През 47-ма нареди да дойде в Хонконг и да се присъедини към „Струан“. Преди войната де Вил и баща му притежаваха много успешен бизнес и имаха близки делови и семейни връзки със „Струан“. Така, че промяната беше лесна и добре дошла. Тайната задача на де Вил беше да стане член на Вътрешния двор, а с течение на времето и тай-пан.
	— Къде е сега дъщеря ти? — попита състрадателно. Де Вил му обясни.
	— А, шофьорът на другата кола? — Суслов запомни номера, името и адреса. — Ще гледам да се заемат с него.
	— Не — каза изведнъж де Вил. — Беше нещастен случай. Не можем да наказваме някого заради нещастен случай.
	— Бил е пиян. Няма извинение за шофиране в пияно състояние. Така или иначе ти си от значение за нас. Ние се грижим за себе си. Аз ще се заема с него.
	Де Вил знаеше, че няма смисъл да спори. Дъждовен порив затропа по прозорците.
	— Дявол да го вземе, но дъждът е добър. Температурата трябва да се е понижила с 5 градуса. Дали ще продължи?
	— Съобщиха, че фронтът е обширен.
	Де Вил гледаше как капчиците се стичат по стъклото и се чудеше защо го бяха повикали.
	— Как я караш?
	— Много добре. Ще пиеш ли? — Суслов отиде до бара, облицован с огледала. — Има хубава водка.
	— Добре, водка. Но малка.
	— Ако Дънрос се оттегли, ти ли ще бъдеш новия тай-пан?
	— Мисля, че изборът ще бъде между нас четиримата: Гавалан, Дейвид Макструан, аз и Линбар Струан.
	— В този ред ли?
	— Не знам. Освен Линбар, който със сигурност е последен. Благодаря. — Де Вил пое питието си. Вдигнаха наздравица за себе си. — Обзалагам се, че ще е Гавалан.
	— Кой е този Макструан?
	— Един далечен братовчед. В момента оглавява разширението ни в Канада. Опитваме се да вложим капитал и да проникнем в дървените стърготини, медта и всички канадски минерали предимно от Британска Колумбия.
	— Добър ли е?
	— Много добър. Много упорит. Много мръсен борец. На 41, бивш лейтенант, парашутист. Лявата му ръка беше почти откъсната над Бирма от оплитане в парашута. Той просто завърза турникет и продължи да се бие. Това му донесе Военен кръст. Ако аз бях тай-пан щях да избера него. — Де Вил сви рамене. — Според закона на нашата компания само тай-панът може да назначава наследника си. Може да го направи по всяко време, дори чрез завещание ако иска. По какъвто и начин да е направено, то е обвързано с „Ноубъл хаус“.
	Суслов го наблюдаваше.
	— Дънрос направил ли е завещание?
	— Йан е много експедитивен.
	Възцари се тишина.
	— Още една водка?
	— Не, мерси. Ще остана на тази. Артър ще дойде ли?
	— Да. Какво можем да направим, за да наклоним везните в твоя полза?
	Де Вил се поколеба, а после сви рамене. Суслов си наля още.
	— Лесно ще дискредитираме този Макструан и останалите. Да, лесно е да ги елиминираме. — Суслов се обърна и го погледна. — Дори Дънрос.
	— Не. Това не е решението.
	— Има ли друго?
	— Търпение — усмихна се де Вил, но очите му бяха много уморени и там се криеха сенки. — Не бих искал да съм причината за… за неговото отстраняване или на останалите.
	Суслов се изсмя.
	— Не е необходимо да се убива, за да се отстранява. Нима сме варвари? Разбира се, че не. — Той внимателно наблюдаваше протежето си. „Трябва да се поработи с де Вил“. — Разкажи ми за американеца Бартлет и за сделката „Струан“ — „Пар-Кон“.
	Де Вил му разказа всичко, което знаеше.
	— Парите на Бартлет ще ни дадат всичко, от което се нуждаем.
	— Може ли този Горнт да поеме нещата?
	— И да и не. Възможно е. Той е упорит и истински ни мрази. Това е отдавнашно съперни…
	— Да, зная — Суслов беше изненадан, че де Вил продължава да му повтаря неща, които вече знаеше. „Това е лош знак“, помисли си той и си погледна часовника. — Нашият приятел закъснява 25 минути. Това е странно.
	Двамата мъже не се безпокояха. Срещи като тази никога не можеха да бъдат напълно сигурни, тъй като никой никога не можеше да контролира неочакваното.
	— Чу ли за пожара в Абърдийн? — попита де Вил след кратък размисъл.
	— Какъв пожар?
	— Имаше бюлетин по радиото точно преди да се кача. — Де Вил и жена му живееха в 20-ти апартамент на шестия етаж. — Ресторантът на „Плуващия дракон“ в Абърдийн е изгорял. Може би Артър е бил там.
	— Видя ли го? — Суслов внезапно се загрижи.
	— Не. Но лесно може и да съм го пропуснал. Тръгнах доста преди вечеря.
	Суслов замислено отпи от водката си.
	— Каза ли ти вече кои са другите в „Севрин“?
	— Не. Подпитах го както ми нареди, но той…
	— Нареди? Аз не ти нареждам, товарищ, аз само ти предлагам.
	— Разбира се. Всичко, което той каза беше: „Като му дойде времето ще се съберем всички“.
	— Ние двамата скоро ще узнаем. Той е изключително коректен. — Суслов искаше да изпита де Вил и Артър. Това бе едно от основните правила в КГБ, никога да не се доверяваш много на своите шпиони колкото и да са важни те. Спомни си за своя инструктор, който им набиваше в главите един цитат от книгата на Сън Цу „Военното изкуство“, която беше задължително четиво за всички съветски военни: „Има пет класи шпиони: местни, вътрешни, обработени, обречени, оцеляващи. Когато и петте категории работят в съгласие, държавата ще бъде в безопасност, а армията цялостна. Местните шпиони са онези, които са местни жители. Вътрешните шпиони са чиновници от враговете. Обработените шпиони са вражеските, преминали на наша страна. Обречените шпиони са онези, на които им се подава фалшива информация и, които биват предавани. Оцеляващите шпиони връщат обратна информация от лагера на врага. Помнете, че в цялата армия никой не бива да е по-щедро награждаван. Но, ако някой шпионин издаде някаква секретна информация, преди да е дошъл момента, той или тя трябва да бъдат убити заедно с онези, на които е издадена информацията.“
	„Ако другите доклади на А. М. Г. приличат на вече разкрития — помисли си Суслов безстрастно, — тогава Дънрос е обречен.“
	Той наблюдаваше де Вил, преценяваше го, харесваше го, доволен, че той отново бе издържал изпитанието — както и Артър. Последният абзац от „Военното изкуство“, една толкова важна за съветския елит книга, изскочи в съзнанието му: „Само просветеният ръководител и мъдрият генерал ще използват висшата интелигентност на армията за целите на шпионажа. Шпионите са най-важният елемент по време на война, тъй като от тях зависи способността на армията да се придвижва.“
	„Това прави и КГБ — помисли си доволен той. — Търсим най-добрите таланти в целия Съюз. Ние наистина сме елитът. Действително имаме нужда от шпиони от петте категории. Необходими са ни тези хора — Жак, Артър и всички други.“
	Суслов си отдъхна, Артър с право беше предпазлив. Част от плана на Артър беше седмината никога да не се запознаят и да не научат, че Суслов е контрольор на „Севрин“ и шеф на Артър. Той познаваше всички „къртици“ на „Севрин“. Заедно с Артър беше одобрявал всеки един от тях през годините, като непрестанно поставяше всички на изпитание, изпробваше тяхната лоялност, отстраняваше някои, заместваше други. „Ти винаги изпитваш и в момента, в който някой шпионин се поколебае, значи е дошло времето да бъде неутрализиран или отстранен, преди да те отстрани или неутрализира. Дори Джини Фу — помисли си той, — въпреки, че тя не е шпионка и не знае нищо. Никога в никого не можеш да си сигурен, освен в себе си — това е, на което ни учи нашата съветска система. Да. Време е да я заведа на пътешествието, което все й обещавам. Едно кратко пътуване другата седмица. До Владивосток. Щом веднъж се озове там, тя може да бъде пречистена и реабилитирана, да се извлече полза от нея и никога повече да не се връща тук.“
	Той отпи от водката си, като въртеше около езика си парливата течност.
	— Даваме на Артър половин час. Моля — каза той като му кимна да седне на стола.
	Де Вил махна вестника и седна в креслото.
	— Чете ли за сгромолясването на банките?
	Суслов засия.
	— Да, товарищ. Великолепно.
	— Това операция на КГБ ли е?
	— Не ми е известно. Ако е така, ще има повишение за някого. Това беше ключов момент в Лениновата политика — да се обръща специално внимание на западните банки, които са сила. Да се проникне в тях на най-високо равнище, да се окуражава и помага на другите да подклаждат катастрофи в западните валути, но в същото време да вземат назаем капитал от тях, възможно най-много, независимо от лихвата, колкото е по-дългосрочен заемът, толкова по-добре, уверявайки, че никой руснак никога не е просрочил изплащането, независимо от цената. Сгромолясването на „Хо-Пак“ със сигурност ще свали и другите. Вестниците казват, че дори „Виктория“ може да фалира, а?
	Де Вил не успя да се въздържи и потръпна и Суслов го забеляза. Загрижеността му се увеличи.
	— По дяволите, но това ще съсипе Хонконг — каза де Вил. — О, аз знам, че колкото по-скоро, толкова по-добре, но… но да бъдеш погребан толкова дълбоко.
	— Не си заслужава да се тревожиш за това. На всички ни се случва, ти си смутен заради дъщеря ти. Кой баща не би бил? Ще мине.
	— Кога ще можем да направим нещо? Аз съм уморен, така съм уморен от чакане.
	— Скоро. Слушай — каза Суслов, за да го окуражи. — През януари бях на среща с Висшия ешелон в Москва. Банковото дело беше от първостепенно значение. Според нашите последни сметки ние сме длъжници на капиталистите с близо 30 млрд. заеми — повечето от тях са към Америка.
	Де Вил ахна.
	— Богородице, нямах представа, че имате такива успехи.
	Усмивката на Суслов стана още по-широка.
	— Наистина не ги разбирам капиталистите. Те се самозаблуждават. Ние откровено ги унищожаваме, а те ни дават средствата за това. Удивителни са. Ако ние имаме време, 20 години — най-много 20 години, дотогава нашият дълг ще е 60 млрд., а що се отнася до тях ние ще сме трикратно по-голяма опасност, никога не просрочваме плащанията си… във война, мир или депресия. — Той даде воля на смеха си. — Какво беше казал швейцарският банкер? „Дай на заем малко и получаваш длъжник. Дай на заем много и получаваш партньор.“ Седемдесет милиарда Жак, стари приятелю, и те са наши. Седемдесет и ние можем да извъртим тяхната политика така, че да отговаря на нашите интереси. И тогава, в който и да е момент по наш собствен избор, последната шегичка. „Колко жалко господин Капиталист, Ционист, Банкер, съжаляваме, вие сте разорен. О-о, много съжаляваме, но ние повече не можем да си плащаме дълговете, нито дори лихвите по тези дългове. Много съжаляваме, но от този момент цялата наша валута понастоящем е без стойност. Нашата нова валута е червена рубла. Една червена рубла струва сто от вашите капиталистически долари…“ — Суслов беше много щастлив — … и колкото и да са богати банките взети заедно, те никога няма да могат да прежалят седемдесет милиарда. Никога. Седемдесет и отгоре по онова време заедно с милиардите на целия Източен блок! Тези тъпи мерзавци заслужават да изгубят! Защо трябва да се борим с тях, когато собствената им алчност и глупост ги погубват. А?
	Де Вил смутено поклати глава. Суслов го изплаши. „Сигурно остарявам — помисли си той. — В началото беше толкова лесно да повярвам в каузата на масите. Виковете на онеправданите бяха толкова силни и ясни. А сега? Сега те не са така ясни. Аз все още съм обвързан, дълбоко обвързан. Не съжалявам за нищо. Франция ще бъде по-добре при комунистите.
	Дали наистина ще е така?
	Вече не зная, поне не със сигурност, не така както по-рано. Жалко е за всички хора, че трябва да има някакъв «изъм» — каза си той като се опитваше да прикрие болката си. — Би било добре да няма.“
	— Казвам ти, стари приятелю, Сталин и Берия бяха гении — казваше Суслов. — Те са най-великите руснаци, които някога са се раждали.
	Де Вил беше шокиран и едва успя да се овладее. Той си спомни за ужаса по време на германската окупация, унижението на Франция, всички села, махали и лозя, спомни си, че Хитлер никога не би посмял да атакува Полша и да започне войната без пакта на Сталин за ненападение, с който той защитаваше тила си. Без Сталин нямаше да има война, нито катастрофа и всички ние щяхме да бъдем много по-добре.
	— Двайсет милиона руснаци? Милиони други — каза той.
	— Една умерена цена. — Суслов отново си наля. Ентусиазмът и водката го завладяха. — Заради Сталин и Берия ние притежаваме цяла Източна Европа от Балтика до Балканите: Естония, Литва, Латвия, Чехословакия, Унгария, Румъния и България, цяла Полша, Прусия, половин Германия, далечна Монголия. Северна Корея и опори навсякъде другаде. Тяхната операция „Лион“ размаза Британската империя. Заради тяхната поддръжка Обединените нации бяха създадени, за да ни дадат в ръцете най-великото оръжие в нашия арсенал. А после и Израел. — Той започна да се смее. — Моят баща беше един от контрольорите на тази програма.
	Де Вил почувства как косата му настръхна.
	— Какво?
	— Израел беше един успех на Сталин — Берия със значителни размери. Кой помогна и тайно, и явно да бъде създадена държавата? Кой я призна незабавно? Ние го направихме, разбира се и защо? За да споим в сърцето на Арабия едно раково образувание, което ще гнои и постоянно ще разрушава и двете страни и заедно с това ще намали индустриалната мощ на Запада. Евреи срещу мохамедани, срещу християни. Тези фанатици никога няма да живеят в мир едни с други, въпреки че биха могли и то лесно. Никога няма да погребат различията си дори да им струва глупавият живот. — Той се изсмя и се втренчи в чашата си.
	Де Вил го наблюдаваше, мразеше го, искаше да го унищожи, страхуваше се, знаеше, че е изцяло във властта му. Веднъж преди няколко години той осуети изпращането на няколко текущи суми на „Струан“ до един пощенски номер в Берлин. Ден преди това някакъв непознат му се обади вкъщи. Никога преди не е имало такова позвъняване. Беше приятелско. Но той си знаеше.
	Де Вил потисна едно потръпване, тъй като Суслов вдигна поглед към него.
	— Не си ли съгласен, товарищ? — каза човекът на КГБ, сияещ. — Кълна се никога няма да разбера капиталистите. Те правят врагове от сто хиляди араби, които притежават истинските запаси от нефт в света, а един ден ще се нуждаят от тях отчаяно. Скоро ще имаме Иран и Залива и протока Хормуз. Тогава ще спрем кранчето за Запада, те ще са наши и няма да има нужда от война — само унищожение. — Суслов пресуши водката си и си наля друга.
	Де Вил го наблюдаваше. Отвращаваше се от него, чудеше се ужасен, каква е неговата собствена роля. „Затова ли бях една почти перфектна «къртица» в продължение на шестнайсет години, непрекъснато готов, вън от подозрение? Дори Сюзън нищо не подозира и всички вярват, че съм антикомунист, симпатизирам на «Струан», което е архикапиталистическото творение на цяла Азия. Мислите на Дърк Струан проникват в нас. Печалба. Печалба за тай-пана и за «Ноубъл хаус» и тогава Хонконг в този ред и адът заедно с всички, освен Короната, Англия и Китай. И дори да не стана тай-пан аз все още мога да направя «Севрин» разрушителя на Китай, което Суслов и Артър искат. Но дали го искам сега? Сега, когато за първи път действително погледнах в… в това чудовище и в цялото им лицемерие?“
	— Сталин — каза той, потрепервайки под погледа на Суслов — Запознавал ли си се някога с него?
	— Веднъж бях близо до него. На десет фута. Беше нисичък, но човек можеше да почувства мощта му. На един прием през 1953, който Берия даде за няколко старши офицери на КГБ. Баща ми беше поканен и на мен ми беше разрешено да отида с него. — Сталин беше там, Берия, Маленков… Знаеш ли, че истинското име на Сталин е Йосиф Висарионович Джугашвили? Той е син на един обущар от Тифлис, моят роден град.
	Те се чукнаха.
	— Не бъди толкова тъжен, другарю — каза той, като не разбра правилно де Вил. — Независимо от личната ти загуба. Ти си част от бъдещето, част от марша към победата. — Суслов пресуши чашата си. — Сталин трябва да е умрял като щастлив мъж, и ние трябва да бъдем така щастливи, нали?
	— А, Берия?
	— Берия се опита да завземе властта твърде късно. Не успя. Ние от КГБ сме като японците. Онова, в което сме съгласни и те, и ние е, че единственият грях е провалът. Но Сталин… Има една история, разказа ми я баща ми, че когато в Ялта без никаква концесия Рузвелт се съгласил да даде на Сталин Манджурия и Курилските острови, които ни гарантираха превъзходство над Китай и Япония и всички Азиатски води. Сталин получил задушаване от кръвоизлив, защото се опитвал да задуши смеха си и за малко щял да умре.
	След пауза де Вил каза:
	— А Солженицин и Гулаг?
	— Ние сме на война, приятелю, има предатели сред нас. Как без страх малцинството може да управлява мнозинството? Сталин знаеше това. Беше велик мъж. Дори и смъртта му ни направи услуга. Беше великолепно от страна на Хрушчов да го използва, за да „хуманизира“ СССР.
	— Това друг „номер“ ли беше? — попита потресен де Вил.
	— Би трябвало да е държавна тайна. Няма значение, славата на Сталин скоро ще бъде върната. А сега какво става с Отава?
	— О, бях във връзка с Жан-Шарл…
	Телефонът рязко иззвъня. Едно-единствено иззвъняване. Очите им се впериха в него. Дишането им почти спря. След около двадесет секунди отново иззвъня веднъж. Двамата мъже си отдъхнаха. Още около двайсет секунди и трето продължително позвъняване. Едно иззвъняване означаваше: „Опасност — напуснете веднага“, две — че срещата се отлага, три, че който и да се обажда скоро ще бъде там, а ако третото иззвъняване е продължително — няма опасност да разговарят.
	Суслов вдигна телефона. Чу дишане. Артър попита със странния си акцент:
	— Мистър Лоп-синг там ли е?
	— Няма никакъв _Лоп-тинг_ тука. Набрали сте грешен номер — каза Суслов с променен глас, съсредоточавайки се с усилие.
	— Не мога да дойда тази вечер. Ще бъде ли удобно в петък в три?
	Петък означаваше четвъртък, сряда — вторник и така нататък. Три беше код за място на срещата: състезателната писта „Хепи вели“ рано призори.
	Утре в зори!
	— Да.
	Телефонът прекъсна с щракане. Остана само сигналът свободно.


>	37

#	04:50 часа

	Около час преди зазоряване в проливния дъжд Гудуедър Пуун погледна надолу към полуголото тяло на Джон Чен и изруга. Беше прегледал внимателно дрехите му и проучи основно безкрайно количество кал от гроба, която изкопаха двамата младоци Кин Пак и Дог-йърд Чен. Не намери нищо. Нито монети, нито части от монети, нито скъпоценности, абсолютно нищо. А Фор Фингър Уу му беше казал: „Намери тази половин монета, Гудуедър Пуун!“
	Той заповяда на Дог-йърд Чен и на Кин Пак да занесат тялото долу и заплаши Смолпокс Кин, че ако се оплаче още веднъж ще му изтръгне езика. Оставиха тялото на Фадър Кин в уличката. Тогава Пун беше потърсил краля на просяците от Каулуун сити — далечен племенник на Фор Фингър Уу. Всички просяци бяха членове на просешката гилдия и имаше един крал в Хонконг, един в Каулуун и един в Каулуун сити. В миналото просенето беше доходна професия, но сега заради тежките присъди и глоби и множеството добре платени работи не беше.
	— Нали разбираш, почтени кралю на просяците, този наш познат току-що умря. — Гудуедър Пуун обясни търпеливо на видния старец. — Той няма никакви роднини, затова е бил изхвърлен на уличката на цветопродавачите. Моят Хай Дрегън със сигурност ще оцени една малка услуга. Вероятно ще можеш да уредиш едно скромно погребение. — Преговаряше вежливо, след това плати уговорената цена и отиде до таксито и колата им, които чакаха извън границите на града, щастлив, че сега тялото ще изчезне завинаги без следи. Кин Пак беше вече на предната седалка на таксито.
	— Води ни при Джон Чен — заповяда той. — И бързай.
	— Карай по „Ша Тин роуд“ — каза важно Кин Пак на шофьора. Дог-йърд Чен се беше свил на задната седалка с повечето от бойците на Гудуедър Пуун. Смолпокс Кин и другите ги следваха в колата.
	Двете машини заминаха на северозапад към Новите територии през села и новозаселени области и паянтови градове от преселници, през планински проходи, покрай железопътни линии, които водеха на север към границата, покрай богати пазарни градини, натежали от миризма на оборски тор. Непосредствено преди рибарското село Ша Тин, завиха вляво от главния път по неравна и кална странична алея. На една поляна с дървета спряха и излязоха.
	Беше топло в дъжда, земята миришеше на сладко. Кин Пак взе лопатата и ги поведе към храсталака. Гудуедър Пуун държеше фенерчето, докато Пак, Дог-йърд Чен и Смолпокс Кин търсеха. Беше им трудно да намерят точното място в тъмнината. Два пъти започваха да копаят, но Кин Пак си спомни, че баща им отбеляза мястото с камъни, сложени на кръст. Ругаещи и мокри намериха знака и започнаха да копаят. Отдолу земята беше суха. Скоро изровиха трупа, увит в одеяло. Миризмата беше тежка. Въпреки, че Гудуедър Пуун ги накара да съблекат тялото и търси усърдно, не намери нищо.
	— Изпратихте всичко друго на Чен от „Ноубъл хаус“, нали? — попита той отново.
	— Да — каза рязко младият Кин Пак. — Колко пъти трябва да ти казвам? — Той беше много изтощен, дрехите му бяха просмукани от влагата и беше сигурен, че ще умре.
	— Всички да си свалят смрадливите дрехи. Обувки, чорапи, всичко. Искам да видя какво има в джобовете ви.
	Те се подчиниха. Кин Пак носеше верижка с евтин нефрит. Почти всеки в Китай носеше парче нефрит за щастие, тъй като се знаеше, че, ако някой зъл бог направи така, че се спънеш, духът на нефрита ще застане между теб и злото, ще поеме силата на удара вместо теб и няма да пострадаш. А ако това не се случи, значи богът за съжаление е спял.
	Гудуедър Пуун не намери нищо в джобовете на Кин Пак. Хвърли му обратно дрехите. Сега вече и той беше прогизнал и твърде кисел.
	— Можеш да се обличаш и облечи трупа отново. И побързай!
	Дог-йърд Чен имаше почти 400 хонконгски долара и гривна от нефрит с добро качество. Един от мъжете взе нефрита, а Пун сложи парите в джоба си и се обърна към Смолпокс Кин. Очите на всички се отвориха широко, когато видяха голямата пачка банкноти, който той намери в джоба на панталоните на младежа.
	Гудуедър Пуун я закри внимателно от дъжда.
	— Откъде, в името на Небесната Кучка, взе всичко това?
	Той им разказа как е ограбил щастливците пред „Хо-Пак“ и те се засмяха и го поздравиха за прозорливостта му.
	— Много добре, много умно — каза Пун. — Ти си добър _бизнесмен_. Облечи си дрехите. Как беше името на старицата?
	— Нарече се Ах Там. — Смолпокс Кин избърса дъжда от очите си. Палците на краката му се завиваха в калта, пострадалата му ръка го болеше. — Ще те заведа при нея, ако желаеш.
	— Ей, тука имам нужда от проклетата светлина! — извика Кин Пак. Той беше на колене и се бореше с дрехите на Джон Чен. — Може ли някой да ми подаде ръка?
	— Помогнете му.
	Дог-йърд Чен и Смолпокс Кин побързаха да помогнат, а Гудуедър Пуун отново насочи кръга от светлина към трупа. Тялото беше подуто и подпухнало, дъждът отмиваше калта. Тилът на Джон Чен беше смазан и имаше засъхнала кръв, но можеше да бъде разпознат в лице.
	— _Иеее_ — каза един от мъжете. — Хайде да свършваме с него. Усещам зли духове да бродят наоколо.
	— Само панталоните и ризата ще свършат работа — каза кисело Гудуедър Пуун. Почака, докато отчасти облекат тялото, а след това обърна погледа си към тях. — А сега, кой от вас, кучи синове помогна на стареца да убие този нещастен мръсник?
	Кин Пак каза:
	— Аз вече к… — той спря, виждайки другите двама да сочат към него и едновременно да казват:
	— Той — и се отдалечиха от него.
	— Подозирах го през цялото време — Гудуедър Пуун беше доволен, че най-после стигна до края на загадката. Насочи късия си показалец към Кин Пак. — Влез в ямата и легни.
	— Имаме един прост план как да отвлечем самия Чен, което ще донесе на всички ни два пъти, три пъти повече от онова, което ни донесе този мръсник. Да ти кажа ли как, а? — каза Кин Пак.
	Гудуедър Пуун се поколеба за момент при тази нова идея. Но си спомни нарежданията на Фор Фингър.
	— Обърни се с лице към калта в канавката.
	Кин Пак погледна неподвижните очи и разбра, че е мъртъв. Вдигна рамене. Джос.
	— Пикая на всичките ви предшественици — каза той, влезе в гроба и легна долу.
	Сложи глава върху ръцете си и започна да пропъжда светлината на живота си. От пусто в празно, винаги част от семейството Кин, от всички предидущи поколения.
	Гудуедър Пуун взе една от лопатите и заради куража на младежа го прати на оня свят веднага.
	— Зарий гроба!
	Дог-йърд Чен беше ужасен, но се втурна. Пуун се засмя, подложи му крак и го ритна жестоко, заради малодушието му. Мъжът едва не падна в канавката. Изведнъж лопатата в ръцете на Пуун се изви на дъга, изхрущя в тила на Дог-йърд Чен и той се сгромоляса, простенвайки върху Кин Пак. Другите се изсмяха:
	— _Ееее_, използва я като ракета за крикет на някой чужд дявол. Добре. Умря ли?
	Мъжът не отговори. Погледна последния — Смолпокс Кин. Очите на всички се насочиха към него. Той стоеше непреклонен на дъжда. Точно тогава Гудуедър Пуун забеляза кордата, опъната около врата му. Вдигна фенерчето, отиде до него и видя, че другият край висеше надолу по гърба му. Опъваше я една счупена половинка от монета, в която беше пробита дупка. Беше медна монета и изглеждаше много стара.
	— Всички богове пикаят в лицето на Дзао-Дзао! От къде взе това? — попита той сияещ.
	— Баща ми ми я даде.
	— А той откъде я взе, малко лайно?
	— Не ми каза.
	— Дали не я е взел от Син Намбър Уан Чен?
	Още едно повдигане на раменете.
	— Не знам. Не бях тук, когато го убиха. Аз съм невинен, кълна се в майка си.
	С внезапно движение Гудуедър Пуун откъсна гердана.
	— Заведете го до колата — каза той на двама от бойците си. — Наблюдавайте го внимателно. Ще го върнем с нас. Да, ще го върнем. Зарийте гроба и внимателно го замаскирайте. — След това заповяда последните двама от неговите хора да вземат одеялото, в което беше Джон Чен и да го последват.
	Той пристъпваше тежко към „Ша Тин роуд“, като заобикаляше локвите. Наблизо имаше съборен автобусен заслон. Щом пътят беше свободен, той даде знак на хората си и те бързо разгънаха одеялото и подпряха тялото в един ъгъл. Тогава извади надписа, който Бившите вълци бяха направили предварително и внимателно го залепи върху тялото.
	— Защо правиш това, Гудуедър Пуун? Защо пр…
	— Защото Фор Фингър ми каза да го направя. Откъде да знам? Затваряй си мръсната ус…
	Фаровете на една приближаваща кола, която правеше завой, внезапно ги осветиха. Те замръзнаха и обърнаха лицата си настрани, преструвайки се, че са пътници, които чакат. Щом колата се отдалечи на безопасно разстояние от тях те си плюха на петите. Зората озаряваше небето, дъждът утихваше.


	Телефонът издрънча и Армстронг трудно се събуди. Намери пипнешком слушалката и я вдигна. Жена му се размърда неспокойно и се събуди.
	— Дивизионен старшина Танг-по, сър. Съжалявам, че ви събудих, сър, но намерихме Джон Чен. Вър…
	Армстронг веднага се събуди.
	— Жив?
	— _Дю не ло мо_, не, сър, тялото му беше намерено близо до „Ша Тин“ на една автобусна спирка, автобусен навес, сър, а онези мръсници са оставили бележка на гърдите му, сър: „Този Син Намбър Уан Чен има глупостта да се опита да избяга от нас. Никой не може да избяга от Бившите вълци. Нека целият Хонконг да внимава. Очите ни са навсякъде.“ Той бе…
	Армстронг слушаше ужасен, докато развълнуваният мъж разказваше как полицията в „Ша Тин“ била повикана от един пътник за ранния автобус. Веднага направили кордон около района и телефонирали на отдела за разследване на криминалните престъпления в Каулуун.
	— Какво да правим, сър?
	— Незабавно пратете кола за мен.
	Армстронг затвори телефона и разтърка очите си. Беше облечен в саронг, който стоеше добре на мускулестото му тяло.
	— Неприятност ли? — Мери сподави една прозявка и се протегна. Тя беше точно на четиридесет, две години по-млада от него, с кестенява коса, стегната, лицето й имаше приятно изражение, въпреки че по него имаше бръчки.
	Той й разказа, наблюдавайки я.
	— О! — кръвта се дръпна от лицето й. — Колко ужасно! О, колко ужасно. Бедният Джон!
	— Ще направя чая — каза Армстронг.
	— Не, не. Аз ще го направя. — Тя стана от леглото. Тялото й беше стегнато. — Ще имаш ли време?
	— Колкото за една чашка. Слушай дъжда… какво гадно време. — Армстронг замислено отиде до банята, избръсна се, облече се бързо, така както само полицай или лекар може да го направи. Две глътки от горещия сладък чай и точно преди препечената филийка звънецът на вратата звънна. — Ще ти се обадя по-късно. Какво ще кажеш за сос с къри довечера? Можем да отидем до „Син“.
	— Добре — каза тя. — Добре, щом искаш.
	Вратата се затвори зад него.
	Мери Армстронг се втренчи във вратата. „Утре е нашата 15-годишнина — помисли си тя. — Чудя се дали ще се сети. Вероятно не. За четиринадесет пъти, осем е бил навън във връзка с някой случай, веднъж аз бях в болница, а останалите… в останали беше както трябва, струва ми се.“
	Тя отиде до прозореца и дръпна завесите. Потоци дъжд се лееха, но беше прохладно и приятно. В апартамента имаше две спални. Мебелировката беше тяхна въпреки, че жилището принадлежеше на правителството и вървеше заедно със службата.
	„Боже, каква служба!
	Отвратителна за съпругата на един полицай. Прекарваш живота си в очакване той да се върне вкъщи, в очакване някой скапан селянин да го наръга с нож, или да го застреля или да го нарани, повечето нощи спиш сама или те събуждат в най-мръсните часове с още някакви отвратителни нещастия и той отново излиза. Преуморен и лошо платен. Или отиваш в полицейския клуб и седиш с другите съпруги докато мъжете ги пребиват, а ти си разправяш лъжи и пиеш твърде много розов джин. Поне да имаха деца.
	Деца! О, Боже… Бих искала да имахме деца.
	Но повечето от жените се оплакваха колко са уморени, колко са изтощителни децата, от дойките, училището, разходите… от всичко. Какво по дяволите означава този живот? Какво отвратително пропиляване. Какво съвършено противно…“
	Телефонът иззвъня.
	— Ало?
	— Мери, Брайън Куок е. Съжалявам, че те будя, но дали Роб…
	— О, здравей, скъпи. Не, за съжаление той излезе преди минута. Нещо във връзка с Бившите вълци.
	— Да, току-що чух и затова се обаждам. До „Ша Тин“ ли отиде?
	— Да. И ти ли отиваш?
	— Не. Аз съм със Стареца.
	— О, бедният. — Тя чу смеха му. Побъбриха малко, а след това той затвори.
	Мери въздъхна и си наля още една чаша чай, добави мляко и захар и се замисли за Джон Чен. Едно време беше лудо влюбена в него. Бяха любовници повече от две години и той й беше първият мъж. Това стана в японския концентрационен лагер, в затвора „Стенли Призън“ в южната част на острова.
	През 1940 г. тя издържа изпита за цивилна служба в Англия с почести и след няколко месеца я изпратиха в Хонконг около Кейп. Пристигна в края на 1941 година, едва 19-годишна и тъкмо навреме, за да я интернират заедно с всички цивилни европейци и да остане там до 1945.
	„Бях на двадесет и две, когато излязох, а през последните две години бяхме любовници, Джон и аз. Бедният Джон. Постоянно тормозен от скапания си баща и от болната си майка, без никаква възможност да избяга от тях и почти никакъв личен живот в лагера, затворен със семейства, деца, бебета, съпрузи, съпруги, омраза, глад, завист и малко смях през всичките онези години. Любовта направи лагера по-поносим…
	Не искам да мисля за онези отвратителни времена.
	Или за гадното време след лагера, когато той се ожени според избора на баща си — една малка харпия, но с пари, влияние и фамилни връзки в Хонконг. Аз нямах нито едно от тези неща. Трябваше да се завърна вкъщи, но не исках, за какво трябваше да се прибирам? Така останах и работих в колониалната служба, забавлявах се, добре, достатъчно добре. И тогава срещнах Робърт.
	Ах, Робърт. Ти беше добър човек и се отнасяше добре с мен. Забавлявахме се и аз бях мила съпруга и все още се опитвам да бъда. Но не мога да имам деца, а ти… ние и двамата искаме деца. Един ден преди няколко години, разбра за Джон Чен. Никога не ме попита за него, но аз зная, че оттогава го намрази. Всичко това се случи много преди да те срещна, а и ти знаеше за лагера, но не и за моя любовник. Спомни си как, преди да се оженим попитах: «Искаш ли да узнаеш моето минало, скъпи?», а ти каза: «Не, старо момиче.»
	Имаше навика да ме наричаш «старо момиче» през цялото време. Сега не ме наричаш никак. Само Мери понякога.
	Бедни Робърт! Как ли съм те разочаровала!
	Бедни Джон. Как ме разочарова ти — някога толкова чудесен, а сега толкова истински мъртъв. Иска ми се и аз да бях умряла.“
	Тя се разплака.


>	38

#	06:30 часа

	— Ще продължи да вали, Алексей — каза Дънрос. Пистата вече беше мокра, надвиснаха тежки облаци, а денят беше мрачен.
	— Така е, тай-пан. Ако вали и утре, макар и не през целия ден, състезанието в събота ще бъде отвратително.
	— Жак, а ти какво мислиш?
	— Съгласен съм — каза де Вил. — Благодаря на Бога за дъжда, но по дяволите, ще бъде жалко, ако състезанията бъдат отменени.
	Дънрос кимна с глава.
	Стояха на тревата близо до кръга на победителя на състезателната писта „Хепи вели“. Тримата мъже бяха с шлифери и шапки. През лицето на Дънрос минаваше една ужасна резка, но очите му бяха спокойни и ясни и той стоеше непринуден и уверен. Другите — треньори, собственици и наблюдатели бяха се разпръснали, еднакво замислени. Няколко коня правеха тренировки, сред тях Ноубъл Стар, Бъкейниър, Лес с жокей от конюшнята, който го беше яхнал и конят на Горнт — Пайлът Фиш. Всички коне бяха упражнявани предпазливо. Пистата и достъпът до нея бяха много хлъзгави. Но Пайлът Фиш беше наперен, вдигаше се на задните си крака и се радваше на дъжда.
	— В прогнозата за времето тази сутрин казаха, че бурята е била страхотна. — Сините очи на Травкин бяха уморени и с червени кръгове около тях. Той наблюдаваше Дънрос. — Ако дъждът спре утре пистата все още ще бъде мека.
	— Това помага или вреди на шансовете на Ноубъл Стар, Алексей? — попита Жак.
	— Както Бог пожелае, Жак. Тя никога не е тичала в дъжд.
	За Травкин беше много трудно да се концентрира. Снощи отново се обади непознатият от КГБ и той грубо попита защо беше изчезнал така внезапно.
	— Вие не можете да задавате въпроси, принц Курган. Кажете ми всичко, което знаете за Дънрос. Сега. Всичко. Неговите навици, клюките за него, всичко.
	Травкин се подчини. Знаеше, че е хванат натясно, знаеше, че непознатият ще запише на магнетофон думите му, за да провери истинността им. И най-малкото отклонение от истината може би означаваше погребален звън за неговата съпруга или за неговия син, или за съпругата на неговия син, или за децата на неговия син, ако те действително съществуваха.
	„Има ли ги?“, попита се отново той, агонизирайки.
	— Какво има, Алексей?
	— Нищо, тай-пан — отговори Травкин, чувствайки се омърсен. — Мислих си за това, което сте преживели снощи. — Новината за пожара в Абърдийн беше заляла радиото, особено сърцераздирателният разказ на свидетелката Винъс Пун, който беше във фокуса на репортажите. — Беше ужасно за останалите, нали?
	— Да. — Досега беше известно за смъртта на петнадесет изгорени и удавени, включително две деца. — Ще са необходими дни, за да открият колко души в действителност са загинали.
	— Ужасно — каза Жак. — Когато чух за това… ако Сюзан беше тук и ние щяхме да попаднем там. Тя… Любопитно е какъв е животът понякога.
	— Противен огнен капан! Никога преди не ми се беше случвало — каза Дънрос. — Десетки пъти сме се хранили там. Ще говоря с губернатора за тези плуващи ресторанти.
	— Но с теб всичко е наред, нали? — попита Травкин.
	— Да, няма проблеми — Дънрос се усмихна мрачно. — Освен, ако не сме хванали круп от плуването в оная помийна яма.
	Когато „Плуващият дракон“ внезапно се преобърна, Дънрос, Горнт и Питър Марлоу бяха във водата точно под него. Мегафонът на полицейския катер изрева смразяващо и всички те отчаяно скочиха. Дънрос беше добър плувец и с Горнт се измъкнаха, въпреки че водата ги дърпаше назад. Когато главата му се потопи под водата, той видя, че Марлоу е в беда. Той се остави врящото течение да го отнесе, тъй като корабът заседна на една страна и се хвърли напред към Марлоу. Пръстите му намериха ризата, хвана я здраво и се завъртяха заедно, удряйки се в палубата. Ударът почти го зашемети, но той се облегна на Марлоу и когато течението отслабна, той започна да рита нагоре към повърхността. Главите им се показаха от водата заедно. Марлоу задъхан поблагодари и забърза към Фльор, която висеше отстрани на преобърнатия катер заедно с други. Около тях беше хаос. Дънрос видя Кейси да се гмурка за някого. Горнт не се виждаше никъде. Бартлет се показа с Крисчън Токс и заплува към един спасителен пояс. Увери се, че Токс се е хванал здраво за спасителния пояс, преди да извика към Дънрос:
	— Мисля, че течението е засмукало Горнт и, че там има една жена… — и незабавно се гмурна пак.
	Дънрос се огледа. Сега „Плуващият дракон“ беше почти на една страна. Почувства лека подводна експлозия и за момент водата около него завря. Кейси се показа за въздух, напълни дробовете си и отново се плъзна под повърхността. Дънрос също се гмурна. Беше почти невъзможно да вижда, но търсеше пипнешком. Заплува около кораба, търсейки и остана долу, толкова дълго, колкото можа след това се показа на повърхността внимателно, тъй като имаше много плувци, все още претърсващи наоколо. Токс се давеше с морска вода и несигурно висеше на спасителния пояс. Дънрос доплува и го забута към един моряк, като знаеше, че Токс не умее да плува.
	— Дръж се, Крисчън… сега си о’кей.
	Токс отчаяно се опита да говори като се давеше:
	— Моята… моята жена е… тя е долу т… долу там… долу…
	Морякът доплува.
	— Аз го поемам, сър. Вие добре ли сте?
	— Да… да… Той казва, че жена му е потънала долу.
	— Боже! Не видях никого… Ще извикам помощ! — морякът се обърна и закрещя към полицейската лодка за помощ. Няколко моряка се хвърлиха от борда и започнаха да търсят. Дънрос се огледа за Горнт, но не можа да го види. Кейси се показа запъхтяна и се хвана за преобърнатия катер, за да си поеме въздух.
	— Добре ли си?
	— Да… да… благодаря на Бога — изрече тя шепнешком, а гърдите й се повдигнаха — има една жена там долу, китайка струва ми, се видях я да потъва.
	— Видя ли Горнт?
	— Не… Може би той е… — Тя се придвижи към лодката. Хора с усилия се придвижваха към мостчето, други се бяха струпали на палубата.
	Бартлет се показа на повърхността за кратко и се гмурна отново. Кейси пое дълбоко въздух и се плъзна в дълбините. Дънрос тръгна след нея малко вдясно.
	Те тримата претърсваха, докато всички останали бяха в безопасност на катера или на сампаните. Не намериха жената.
	Когато Дънрос се прибра вкъщи, Пенелоуп беше дълбоко заспала.
	— Йан?
	— Да. Спи, спи, скъпа.
	— Добре ли прекара? — попита тя сънено.
	— Да, спи, спи.
	Тази сутрин, когато излезе от голямата къща, тя все още не се беше събудила.
	— Чу ли, че Горнт успял, Алексей?
	— Да, да чух, тай-пан. Божа работа.
	— Какво имаш предвид?
	— След вчерашните сделки на фондовата борса щеше да бъде много спокойно, ако той не беше успял.
	Дънрос се засмя.
	— А-а, но тогава аз щях да бъда много затруднен, много затруднен наистина, тъй като нямаше да имам удоволствието сам да разбия „Ротуел-Горнт“, а?
	След пауза де Вил каза:
	— Удивително е, че не загинаха повече.
	Те проследиха Пайлът Фиш, тъй като жребецът мина край тях в лек галоп и изглеждаше много добре. Очите на де Вил бродеха по пистата.
	— Истина ли е, че Бартлет е спасил жената на Питър Марлоу? — попита Травкин.
	— Той скочи с нея. Да. И двамата, и Линк и Кейси свършиха страхотна работа. Чудесна.
	— Ще ме извиниш ли, тай-пан? — Жак де Вил кимна към трибуните. — Там е Джейсън Плъм. Довечера трябва да играя бридж с него.
	— Ще се видим у Пейър, Жак. — Дънрос му се усмихна и де Вил се отдалечи. Той въздъхна тъжно. — Тръгвам към офиса, Алексей. Обади ми се в шест.
	— Тай-пан…
	— Какво?
	Травкин се поколеба, а след това каза просто:
	— Искам само да знаеш, че аз… аз извънредно много ти се възхищавам.
	Дънрос се смути от това внезапно откровение и странната меланхолия, която се излъчваше от другия мъж.
	— Благодаря — каза топло той и го потупа по рамото. Никога преди това не беше го докосвал така приятелски. — Ти самият не си по-лош.
	Травкин наблюдаваше как се отдалечава, боляха го гърдите, сълзи от срам се прибавиха към дъжда. Той избърса лицето си с опакото на ръката си и продължи да наблюдава Ноубъл Стар, като се опитваше да се концентрира.
	С периферното си зрение видя мъжа от КГБ в един ъгъл на трибуните. В този момент друг мъж се присъедини към него, съсухрен и добре известен като професионален комарджия в Хонконг. Травкин се опита да си спомни името му. Клинкър. Точно така! Клинкър!
	Гледаше ги озадачен. Джейсън Плъм беше на трибуните, точно зад мъжа от КГБ. Плъм стана, за да махне на Жак де Вил в отговор и слезе надолу по стълбите, за да го посрещне. Точно тогава мъжът от КГБ погледна към него и той внимателно се обърна. Беше вдигнал бинокъл към очите си и Травкин не знаеше дали го наблюдава, или не. Кожата му настръхна при мисълта за онези мощни бинокли. „Може би умее да чете по устните — помисли си той втрещен. — Боже, Иисусе Христе и Божа майко, благодаря на Бога, че не изтърсих истината на тай-пан.“
	Сърцето му биеше ужасно и почувства, че му става зле. Проблесна светкавица и пресече източно небето. Дъждът образуваше локви по бетона и откритите, по-ниски секции на трибуните. Опита се да се успокои. Много му се искаше да разбере кой бе мъжът от КГБ? Разсеяно забеляза, че Пайлът Фиш е завършил тренировката си в чудесна форма. От другата му страна Ричард Куанг разговаряше съсредоточено с една група китайци, които не познаваше. Линбар Струан и Ендрю Гавалан се бяха облегнали на перилата с американеца Роузмънт и други от консулската служба, които той познаваше само визуално. Наблюдаваха конете, забравили за дъжда. Близо до стаите за преобличане, под козирката Доналд Макбрайд разговаряше със сър Ши-Тех Т’Чънг. Пагмайър и Роджър Крос бяха сред тях. Видя Макбрайд да поглежда към Дънрос и да го вика при тях. Брайън Куок чакаше Роджър Крос встрани от стюардите. Травкин познаваше и двамата, но не знаеше, че са от СИ.
	Без желание, се повлече нататък. Овладя подтика си да се втурне нагоре и да избълва истината. Вместо това той извика:
	— Изпрати нашите коне вкъщи. Всичките. Искам да се убедиш, че са сухи.
	— Да, сър.
	Нещастен, Травкин стъпваше тежко към съблекалните. С ъгъла на окото си видя, че мъжът от КГБ е насочил бинокъла си към него. Дъжд се стичаше по врата му и се смесваше със студена пот.


	— А-а, Йан, мислехме си, че ако утре вали ще бъде по-добре да отложим срещата. Да кажем в шест следобед — каза Макбрайд. — Не си ли съгласен?
	— Не е ли малко късно, старче? — попита Пагмайър.
	— Не, ако стюардите предупредят телевизионните зрители и радиослушатели. Това ще повиши вълнението. Особено, ако пуснеш тази новина днес.
	— Добра идея — отвърна Крос.
	— Значи, решено — каза Дънрос. — Има ли нещо друго?
	— Не мислиш ли, че… това е част от конните състезания? — попита Макбрайд. — Не искаме да ги проваляме.
	— Напълно съм съгласен, Доналд. Ще вземем крайното решение в събота в десет. Всички съгласни ли са? — нямаше възражения. — Добре! Нищо друго, нали? Съжалявам, но имам събрание след половин час.
	Ши-Тех каза с неудобство:
	— О, тай-пан, много съжалявам за снощи… ужасно.
	— Да. Шити, когато се срещнем с губернатора в съвета на обяд ще трябва да му предложим да наложи нови, много строги пожарни разпоредби в Абърдийн.
	— Важащи за всички — каза Крос. — Цяло чудо е, че нямаше повече жертви.
	— Имаш предвид да затворят ресторантите ли, старче? — Пагмайър беше шокиран. — Неговата компания имаше интереси в два от тях. — Това сериозно ще навреди на туристическия бизнес.
	Дънрос отново погледна Ши-Тех.
	— Защо не предложиш на губернатора да се разпореди всички кухни да бъдат изнесени на шлепове и да се закотвят край кораба-майка? Той може да нареди пожарните да стоят наблизо докато се направят промените. Разходите ще бъдат умерени и проблемите ще бъдат решени веднъж завинаги.
	Всички впиха погледи в него. Ши-Тех засия.
	— Йан, ти си гений!
	— Не. Съжалявам единствено, че не помислихме за това по-рано. Никога не ми е минавало през ума. Ужасно за Цеп… и за съпругата на Крисчън, нали? Намериха ли тялото й вече?
	— Мисля, че не.
	— Господ знае колко други си отидоха. Членовете на Парламента измъкнаха ли се?
	— Да, старче. Освен сър Чарлс Пениуърд. Нещастникът си треснал главата в един сампан, когато падна.
	Дънрос беше шокиран.
	— Харесвах го! Каква отвратителна, гадна съдба.
	— Имаше още няколко от другите до мене на същото положение. Онзи мръсен гаден копелдак, как му беше името? Грей, ах, да, Грей, точно така. А другият, другият отвратителен социалистически глупак Бродхърст. И двамата се държаха доста добре, струва ми се.
	— Чувам, че твоите „Суперфудс“ също са се измъкнали, Паг. Не беше ли нашият „Наричай ме Чък“ първи на брега?
	Пагмайър смутено повдигна рамене.
	— Наистина не зная — след това се усмихна. — Аз… ъ-ъ… Чувам, че Кейси и Бартлет са свършили добра работа, така ли е? Може би трябва да получат медал.
	— Защо не го предложиш? — каза Дънрос нетърпелив да си тръгне. — Ако няма нищо друго…
	Крос каза:
	— Йан, ако аз бях на твое място, щях да се застрелям. Трябва да има подслушвателни станции в онзи залив, които още не са изобретени.
	Всички се засмяха.
	— В действителност съм направил нещо по-добро от това. След като излязохме от водата сграбчих Линк Бартлет и Кейси и отидохме при доктор Тулей. — Дънрос се усмихна леко. — Когато му казахме, че сме плували в Абърдийнското пристанище, щеше да получи разрив на сърцето. Каза: „Изпийте това!“ и ние като последните глупаци го направихме и преди да разберем какво става щяхме да си изповръщаме червата. Ако имах някаква сила, щях да го завържа с един колан, но всички бяхме на четири крака и се биехме за „нулите“ като не знаехме кой има най-добър резултат. Тогава Кейси започна се смее между два напъна, а ние се търкаляхме по отвратителния под. — Той прибави с престорена тъга: — Старият касапин ни тъпчеше хапчета в гърлата с шепи, а Бартлет каза: „За Бога, Док, какво ще кажеш за едно очистително и тогава ще получиш една дупка.“ — Те отново се засмяха.
	— Вярно ли е за Кейси? Че се съблякла и плувала като олимпийска звезда? — попита Пагмайър.
	— Даже по-добре! Гола-голеничка, старче. — Дънрос преувеличаваше безгрижно. — Като Венера Милоска! Вероятно най-добрата… всичко… каквото някога съм виждал.
	— Ооо? — Очите им станаха кръгли.
	— Да.
	— Боже мой, но да се плува в Абърдийнското пристани! Тази клоака! — каза Макбрайд с вдигнати вежди. — Ако всички вие оцелеете, това ще бъде чудо.
	— Доктор Тулей каза, че най-малкото ще бъде гастроентерит, дизентерия или чума. — Дънрос завъртя очите си. — Е, днеска има — утре няма. Нещо друго?
	— Тай-пан — каза Ши-Тех, — аз… надявам се, няма имате нищо против, но аз… бих желал да открия фонд за семействата на жертвите.
	— Добра идея! „Търф клъб“ също трябва да се включи, Доналд, ще обсъдиш ли въпроса и с другите стюарди днес, да получиш тяхното одобрение? Какво ще кажеш за 100 000.
	— Това е доста щедро, нали? — каза Пагмайър.
	Брадичката на Дънрос щръкна напред.
	— Нека го направим 150 000 вместо 100 000. „Ноубъл хаус“ също ще участва. — Пагмайър пламна. Никой нищо не каза. — Закрита ли е срещата? Добре. Приятен ден. — Дънрос се изправи, поздрави вежливо и си тръгна.
	— Извинете за момент — Крос побутна Брайън Куок да го последва. — Йан!
	— Да, Роджър?
	Когато Крос се приближи до Дънрос, той каза тихо:
	— Йан, имаме доклад, че Съндърс има потвърден полет на БОАК утре. Ще отидем направо в банката от летището, ако това е удобно.
	— Губернаторът също ли ще бъде там?
	— Ще го помоля. Трябва да бъдем там около шест.
	— Ако самолетът е навреме — усмихна се Дънрос.
	— Получи ли официалното преотстъпване от _„Ийстърн Клауд“_ вече?
	— Да, благодаря. Беше изпратено по телекса вчера от Делхи. Наредих й да се върне тук веднага и тя доплува с прилива. Брайън, спомняш ли си за баса, за който ти настояваше — онзи за Кейси. За нейните… — петдесет долара в брой, те са най-хубавите в Хонконг.
	Брайън Куок почервеня, усещайки острия поглед на Крос.
	— Тогава е вярно, че е била чисто гола?
	— Тя беше лейди Годива за спасението. — Дънрос кимна любезно с глава и на двамата и си тръгна с „до утре“.
	Гледаха го как се отдалечава. На изхода, един агент от СИ го чакаше, за да го проследи. Крос каза:
	— Нагласил е нещичко.
	— Така е, сър.
	Крос откъсна очи от Дънрос и погледна Брайън Куок.
	— Обичайно ли е за тебе да се басираш за гърдите на жените?
	— Не сър, съжалявам, сър.
	— Добре. За щастие жените не са единственият източник красота.
	— Не, сър.
	— Има хрътки, картини, музика, дори убийства. А?
	— Да, сър.
	— Чакай тук, ако обичаш. — Крос се върна при другите стюарди.
	Брайън Куок въздъхна. Беше отегчен и уморен. Групата водолази го беше посрещнала в Абърдийн и въпреки, че беше разбрал веднага, че Дънрос е вън от опасност и си е отишъл вкъщи, трябваше да чака по-голямата част от нощта, като помагаше да се организира търсенето на телата. Беше изтощително. След това, преди да си тръгва за вкъщи Крос му се обади да дойде на „Хепи вели“ призори, така че нямаше никакъв смисъл да си ляга. Вместо това отиде до ресторант „Пара“ и изгледа намръщено тройките и Уан Фут Ко.
	Сега гледаше Дънрос. „Какво ли крие този мръсник в дебрите на мислите си? — попита се в пристъп на завист. — Какво ли не бих могъл да направя аз с неговата мощ и пари?“
	Видя, че Дънрос промени посоката си към най-близката трибуна, след това забеляза, че Ейдриън седи до Мартин Хейпли, двамата погълнати от конете, забравили за Йан. „_Дю не ло мо_ — помисли си той изненадан. — Невероятно е, че са заедно. За Бога, каква красота! Благодаря на Бога, че не съм й баща. Щях да се побъркам.“
	Крос и другите също бяха забелязали Ейдриън и Мартин Хейпли.
	— Какво прави това копеле с дъщерята на тай-пана? — попита Пагмайър, раздразнено.
	— Не е за добро, това е сигурно — каза някой.
	— Лошият човек създава само неприятности — измърмори Пагмайър и другите одобрително кимнаха с глави. — Не мога да разбера защо Токс го държи!
	— Мръсникът е социалист, затова! Той също трябва да бъде отлъчен от обществото.
	— О, стига с това, Паг. Токс го бива, а също и някои социалисти — каза Ши-Тех. — Но той трябва да уволни Хейпли, а ние всички е най-добре да тръгваме.
	Всички те бяха обект на атаки от страна на Хейпли. Преди няколко седмици той беше написал серия от унищожителни статии за някои от търговските сделки на Ши-Тех и намекваше, че всички видове съмнителни приходи са на различни много важни персони от хонконгското правителство заради услуги.
	— Съгласен съм — каза Пагмайър, който също го ненавиждаше.
	Хейпли беше цитирал основни детайли от предстоящото обединяване на Пагмайър със „Суперфудс“ и беше дал ясно да се разбере, че Пагмайър е облагодетелстван в много по-голяма степен от акционерите си в Универсалните магазини, които почти не бяха наясно с условията за обединяване.
	— Проклето копеле! Наистина бих искал да зная откъде получава информацията си.
	— Любопитно, че Хейпли е с нея — каза Крос, като наблюдаваше устните им, в очакване да заговорят. — Единствената значителна компания, която все още не е изследвана е „Струан“.
	— Мислиш ли, че е ред на „Струан“ и Хейпли черпи информация от Ейдриън? — попита един от останалите. — Това би било крах!
	Възбудени, те наблюдаваха Дънрос, а двамата млади все още не го бяха забелязали.
	— Може би той ще го нашиба, както направи с другото копеле — каза Пагмайър ликуващо.
	— А? — каза Ши-Тех. — Кой? Какво се е случило?
	— О, мислех, че знаеш. Преди около две години един от младите служители, пристигащ направо от Англия започна да атакува Ейдриън. Тя беше на шестнадесет, може би на седемнадесет, а той на двадесет и две, огромен като къща, по-голям от Йан, името му беше Байрон. Мислеше си, че е лорд Байрон на гуляите и започна кампания. Бедното момиче беше смутено. Йан го предупреди за последен път. Нахалникът продължи да се обажда. Тогава Дънрос го покани в гимнастическия салон на Шек-О, сложи ръкавици — знаеше, че мошеникът се прави на боксьор и направи необходимото, за да го превърне в каша.
	Другите се изсмяха.
	— Видя ли го? — попита Ши-Тех.
	— Разбира се, че не. Те бяха сами, за Бога, но мръсният глупак беше наистина зле. Не бих искал да отивам срещу тай-пана — не, когато му е прекипяло.
	Ши-Тех погледна отново към Дънрос.
	— Може би ще направи същия номер на този малък скапаняк — каза той щастливо.
	Те наблюдаваха. С надежда. Крос се отдалечи с Брайън Куок.
	Дънрос изкачваше стъпалата бързо към трибуните с привичната си лекота и спря до тях.
	— Здравей скъпа, рано си станала — поздрави той.
	— О, здравей, тате — каза Ейдриън стресната. — Не вид… Какво е станало с лицето ти?
	— Блъснах отзад един автобус. Добро утро, Хейпли.
	— Добро утро, сър. — Хейпли стана и отново седна.
	— Автобус? Ягуара ли си блъснал? О, получи ли фиш? — попита с надежда, тъй като тя самата беше получила три през тази година.
	— Не. Станала си рано, нали? — повтори той, като седна до нея.
	— Всъщност, закъснели сме. Цяла нощ не сме спали.
	— О? — въздържа се да зададе незабавно четиридесет и осем въпроса и вместо това каза: — Трябва да си уморена.
	— Не. Всъщност не съм.
	— Какво има, празненство?
	— Не. Става въпрос за нещастния Мартин. — Тя сложи нежно ръката си върху рамото на младежа. Дънрос с усилие успя да се усмихне. Прехвърли вниманието си върху младия канадец.
	— Какъв е проблемът?
	Хейпли се поколеба, след това му разказа какво се случи във вестника, как издателят се обади и Крисчън Токс прекъсна неговите серии, основани на слухове.
	— Това копеле ни е продало. Той е разрешил на издателя да ни цензурират. Зная, че съм прав.
	— Как? — попита Дънрос, мислейки: „Какво безсърдечно малко копеле си ти.“
	— Съжалявам, но не мога да разкрия източника си.
	— Той наистина не може, татко, това е посегателство върху свободата на печата — защити го Ейдриън.
	Хейпли беше свил юмруци, след това разсеяно сложи ръката си върху коляното на Ейдриън. Тя я покри с едната си ръка.
	— „Хо-Пак“ е закопана в земята за нищо.
	— Защо?
	— Не зная. Но Горнт — тай-пановете са зад нападението, а това няма смисъл.
	— Горнт да е зад него? — Дънрос се намръщи при тази мисъл.
	— Аз не казах Горнт, сър. Не казах това.
	— Не го е направил, татко — каза Ейдриън. — Какво трябва да направи Мартин? Трябва ли да се оттегли или да преглътне гордостта си…
	— Аз просто не мога, Ейдриън — каза Мартин Хейпли.
	— Нека татко да говори, той знае.
	Дънрос видя прекрасните й очи, обърнати към него и почувства топлина от уверената й невинност.
	— Две неща: Първо, връщаш се веднага. Крисчън има нужда от всяка помощ, която може да получи. Второ, т…
	— Помощ?
	— Не си ли чул за жена му?
	— Какво за нея?
	— Не знаеш ли, че е мъртва?
	Те втренчиха в него неразбиращи погледи. Набързо им разказа за Абърдийн. Двамата бяха шокирани, а Хейпли заекваше:
	— Господи, ние… не сме слушали радио или нещо друго… ние просто танцувахме и разговаряхме… — Той скочи и понечи да си тръгне, а след това се върна. — Аз… най-добре да тръгвам веднага. Иисусе!
	Ейдриън се изправи на крака.
	— Ще те закарам.
	Дънрос каза:
	— Хейпли, ще помолиш ли Крисчън да пише с големи, черни букви, че всеки един, който се е топнал или е плувал трябва да се прегледа незабавно — много е важно.
	— Ясно!
	Ейдриън попита разтревожена:
	— Татко, видя ли доктор Тулей?
	— О, да — каза Дънрос. — Прочистен отвътре и отвън. Тръгвайте!
	— А какво беше второто нещо, тай-пан? — попита Хейпли.
	— Второто нещо е, че трябва да помниш, че парите са на издателя, ето защо неговият вестник и той могат да правят каквото желаят. Но издателите могат да бъдат убеждавани. Чудя се например, кой се е свързал с него и защо той се е съгласил да се обади на Крисчън… ако си напълно сигурен, то онова, което знаеш, е вярно.
	Хейпли внезапно засия.
	— Хайде, гълъбче — каза той и благодари на висок глас. Те изтичаха ръка за ръка.
	Дънрос поседя малко на трибуните. Въздъхна дълбоко, след това стана и си тръгна.
	Роджър Крос беше с Брайън Куок под козирката близо до съблекалните на жокеите и четеше по устните разговора. Видя тай-пана да тръгва, а пазачите от СИ го последваха.
	— Няма нужда да си губим повече времето тук, Брайън. Хайде. — Той се запъти към далечния изход. — Чудя се дали Робърт е намерил нещо в Ша Тин.
	— Онези мръсни Бивши вълци ще имат ден за лов. Целият Хонконг ще бъде изплашен до смърт. Обзалагам се, че… — Брайън Куок спря внезапно. — Сър! Погледнете! — Той кимна с глава към трибуните, забелязвайки Суслов и Клинкър сред разпръснатите групи, които наблюдаваха през дъжда. — И през ум нямаше да ми мине, че може да е станал вече!
	Крос присви очи.
	— Да. Това е любопитно. Да. — Той се поколеба, след това смени посоката, наблюдавайки устните им внимателно. — Тъй като той ни е удостоил с внимание, ние бихме могли и да си поговорим малко. А-а… те ни видяха. Клинкър наистина изобщо не ни обича. — Той небрежно продължи пътя си из трибуните.
	Огромният руснак залепи усмивката на лицето си, измъкна едно плоско шише и си глътна. Предложи и на Клинкър.
	— Не, благодаря, друже, току-що пих бира. — Студените очи на Клинкър бяха вперени в приближаващия се полицай.
	— Адски вони наоколо, нали? — каза той на висок глас.
	— Добро утро, Клинкър — каза Крос също така студено. — След това се усмихна на Суслов. — Добро утро, капитане. Гаден ден, а?
	— Ние сме живи, товарищ, живи, така че как може да бъде гаден денят, а? — Суслов беше изпълнен с видима сърдечност, продължавайки да се държи свойски с всички. — Ще има ли състезания в събота?
	— Вероятно. Крайното решение ще бъде взето в събота сутринта. Колко време ще останете на пристан?
	— Не много. Ремонтите на руля вървят бавно.
	— Не много бавно, надявам се. Всички ставаме много нервни, ако важните гости в нашето пристанище не са обслужвани много бързо. — Гласът на Крос беше отривист. — Ще говоря с шефа на пристанището.
	— Благодаря, това е… това е много учтиво от ваша страна. А също и от страна на вашето министерство… — Суслов се поколеба, след това се обърна към Клинкър. — Стари приятелю, имаш ли нещо против?
	— Разбира се, че не — каза Клинкър. — Копоите ме карат да се чувствам нервен.
	Брайън Куок го погледна. Клинкър също го погледна без страх.
	— Ще бъда в колата си. — И той се отдалечи.
	Гласът на Суслов стана рязък.
	— Беше много учтиво от страна на вашето правителство да ни изпрати обратно тялото на нашия нещастен другар, Ворански. Намерихте ли убийците?
	— За съжаление, не. Те може би са наети убийци — от всяка една точка на планетата. Разбира се, ако не се беше подхлъзнал покрай брега така загадъчно, все още щеше да бъде един добър оперативен работник от… в което и управление да служеше.
	— Той беше просто моряк и добър човек. Мислех, че в Хонконг няма опасност.
	— Предадохте ли снимките на похитителите и информацията за тяхното телефонно обаждане на вашите шефове от КГБ?
	— Аз не съм от КГБ, пикая на КГБ! Да, информацията беше предадена… от моя началник — каза раздразнено Суслов. — За Бога вие знаете как става, групов отговорник. Но Ворански беше добър човек и неговите убийци трябва да бъдат хванати.
	— Твърде скоро ще ги намерим. Знаехте ли, че Ворански всъщност беше майор Юрий Бакиан от първи отдел на шесто управление на КГБ?
	Силна изненада се изписа по лицето на Суслов.
	— Той беше… той беше мой приятел и идваше с нас от време на време.
	— Кой урежда тези неща, капитане? — попита Крос. Суслов погледна Брайън Куок, който го гледаше със скрито отвращение.
	— Защо сте толкова ядосан? Какво съм ви направил?
	— Защо Руската империя е толкова алчна, особено, когато стъпи на китайска земя?
	— Политика! — каза Суслов кисело, след това добави, обръщайки се към Крос, — аз не се меся в политиката.
	— Вие, мръсниците, се месите през цялото време! Какъв е твоят чин в КГБ?
	— Нямам такъв.
	Крос каза:
	— Едно малко сътрудничество може да продължи дълго. Кой подбира вашите екипажи, капитан Суслов?
	Суслов го погледна. След това запита:
	— Може ли да си кажем нещо на четири очи, а?
	— Разбира се. Чакай тук, Брайън.
	Суслов обърна гърба си на Брайън Куок и тръгна надолу към изходното стълбище на тревата. Крос го последва.
	— Какво мислиш за шансовете на Ноубъл Стар? — попита Суслов сърдечно.
	— Добри са. Но тя никога не се е състезавала на мокър терен.
	— А за Пайлът Фиш?
	— Виж го — сам можеш да прецениш. Обича дъжда. Той ще е фаворитът. Мислиш ли да си тук в събота?
	Суслов се облегна на перилата. И се усмихна.
	— Защо не?
	Крос се изсмя тихо.
	— Защо не наистина? — беше сигурен, че сега са напълно сами. — Ти си добър актьор, Грегор, много добър.
	— Ти също, другарю.
	— Поемаш страхотен риск, нали? — каза Крос, устните му едва се движеха сега.
	— Да, но нали целият живот е риск. Центърът ми нареди да поема работата на Ворански, докато пристигне замяната му. Има твърде много важни контакти и решения, които трябва да бъдат осъществени по време на това пътуване. Не на последно място — „Севрин“. Все пак както знаеш, Артър го искаше по този начин.
	— Понякога се чудя, дали той е разумен.
	— Разумен е. О, да. Много разумен. Радвам се, че те виждам. Центърът е много доволен от работата ти през годината. Имам много да ти говоря.
	— Кое е копелето, което накисна „Севрин“ на А. М. Г.?
	— Не знам. Бил е дезертьор. Доколкото знаем, е мъртъв.
	— Някой е предал група от моите хора на КНР. Изтичането на информация трябва да е дошло от архива на А. М. Г. Ти прочете моя екземпляр. Кой друг на кораба ти го направи? Някой е проучил работата ти тука!
	Суслов пребледня.
	— Незабавно ще направя проверка за сигурност. Може да е от Лондон или Вашингтон.
	— Съмнявам се. Не е навреме. Мисля, че е дошло оттук. А след това — Ворански. Някой е проникнал при вас.
	— Ако КНР… да, ще го направя. Но, кой? Залагам живота си, че няма шпионин на борда.
	Крос също беше непреклонен.
	— Винаги се намира някой, който може да бъде подмамен.
	— Имаш ли план за бягство?
	— Няколко.
	— Наредено ми е да помагам по всякакъв начин. Искаш ли каюта на „Иванов“?
	Крос се поколеба.
	— Ще изчакам докато прочета архива на А. М. Г. Ще бъде жалко след толкова дълго време…
	— Съгласен съм.
	— Лесно ти е да се съгласиш. Ако тебе те хванат, просто ще те депортират и ще те помолят вежливо, „Не се връщайте вече.“ А аз? Аз не искам да бъда хванат жив.
	— Разбира се — Суслов запали цигара. — Няма да те хванат, Роджър. Ти си твърде умен. Имаш ли нещо за мене?
	— Погледни долу, там, покрай перилата. Високият мъж.
	Суслов небрежно приближи бинокъла към очите си. Отне му малко време, докато фокусира посочения мъж, след което погледна встрани.
	— Това е Стенли Роузмънт от ЦРУ. Знаеш, че те следят нали?
	— О, да. Мога да ги подхлъзна, ако искам.
	— Мъжът до него е Ед Ланган от ФБР. Мъжът с брадата е Мишауър от американското морско разузнаване.
	— Мишауър? Това ми звучи познато. Имаш ли досиета за тях?
	— Още не, но има един от консулската служба, който е тръгнал по лош път, и който има любовна връзка със сина на един от нашите изтъкнати китайски адвокати. Докато се завърнеш от следващото си пътуване, той ще бъде щастлив да изпълнява и най-дребните ти желания.
	Суслов се усмихна мрачно.
	— Добре — отново погледна небрежно Роузмънт и другите, запечатвайки лицата им в паметта си. — Какво работи той?
	— Заместник-шеф на военна база. В ЦРУ е от петнадесет години. ОСС и всички подобни. Имат дузина прикриващи длъжности тук и напълно защитени къщи навсякъде. Изпратил съм списък с микроточки до 32.
	— Добре. Центърът иска да се увеличи наблюдението на движението на всички от ЦРУ.
	— Няма проблеми. Те са безгрижни, но фондовете им са големи и нарастват.
	— Виетнам?
	— Разбира се, че Виетнам.
	Суслов се изкиска.
	— Тези нещастни глупаци не знаят в каква каша са забъркани. Все още си мислят, че могат да водят война в джунглите с тактика от времето на корейската и Втората световни войни.
	— Не всички са глупаци — каза Крос. — Роузмънт е добър, много добър. Между другото, те знаят за въздушната база Иман.
	Суслов тихо изруга и се облегна на едната си ръка като уж случайно я държеше пред устата си, за да предотврати разчитане по устните.
	— … Имат и почти всичко около Петропавловск, новата подземна база в Корсаков на Сахалин.
	Суслов изпсува отново.
	— Как го правят?
	— Предатели — усмихна се Крос.
	— Защо си двоен агент, Роджър?
	— Защо ме питаш всеки път, когато се видим?
	Суслов въздъхна. Имаше специални нареждания, да изпитва Крос и да му помага по всеки възможен начин. И въпреки, че беше контрольор от КГБ и отговаряше за цялата далекоизточна шпионска дейност, едва миналата година му беше позволено да разсекрети идентичността на Крос. Крос, в досиетата на КГБ имаше най-висока секретна класификация, значимост на нивото на един Филби. Дори Филби не знаеше, че Крос е работил за КГБ през последните седем години.
	— Питам, защото съм любопитен — каза той.
	— Твоите нареждания не са ли да не си любопитен, другарю?
	Суслов се изсмя.
	— Никой от нас не се подчинява на нареждания през цялото време, нали така? Центърът хареса последния ти доклад толкова много, че ми казаха да ти предам, че на твоята банкова сметка в Швейцария ще бъдат преведени като допълнителна премия 50 000 долара на петнадесети другия месец.
	— Добре. Благодаря. Но това не е премия, това е заплащане на получена стока.
	— Какво знае СИ за гостуващата делегация на Парламента?
	Крос му каза това, което беше казал на губернатора.
	— Защо питаш?
	— Обикновена проверка. Трима са много влиятелни — Гатри, Бродхърст и Грей. — Суслов предложи цигара. — Придвижваме Грей и Бродхърст в Световния съвет на мира. Техните антикитайски чувства ни помагат. Роджър, би ли поставил опашка на Гатри? Може би има някакви лоши навици. Ако бъде компрометиран, евентуално фотографиран с момиче на Уан Шай, това може да ни е от полза по-късно, а?
	Крос кимна.
	— Ще видя какво може да бе направи.
	— Нали ще намериш отрепката, която уби нещастния Ворански?
	— Евентуално — Крос го наблюдаваше. — Трябва да е бил набелязан от известно време. Това е, което застрашава всеки един от нас.
	— Куоминтанг ли бяха? Или бандите на Мао?
	— Не знам. — Крос се усмихна сардонично. — Русия не е много на почит между китайците.
	— Техните ръководители са предатели на комунизма. Трябва да ги смажем, преди да станат много силни.
	— Това ли е политиката?
	— От времето на Чингис хан — изсмя се Суслов. — Но сега… сега трябва да сме само малко търпеливи. — Ти — не. — Той помръдна палец назад към Брайън Куок. — Защо, не дискредитираш този? Изобщо не ми харесва.
	— Младият Брайън е много добър. Имам нужда от добри хора. Информирай Центъра, че Съндърс от МИ–6 пристига утре от Лондон, за да отнесе пратката от документи на А. М. Г. Двамата МИ–6 и ЦРУ подозират, че А. М. Г. е убит. Така ли е?
	— Не знам. Може и така да е било. Как ще вземеш копия?
	— Не зная. Не съм много сигурен, че Съндърс ще ми позволи да ги прочета, преди да се върне.
	— И ако не ти позволи?
	Крос вдигна рамене.
	— Ще се опитаме да ги прегледаме по един или друг начин.
	— Дънрос?
	— Само в краен случай. Той е твърде ценен там, където е, и много ми се иска да е там, където мога да го наблюдавам. Какво ще кажеш за Травкин?
	— Твоята информация беше безценна. Всичко е проверено — Суслов му предаде съдържанието на срещата и добави: — Сега той ще бъде наше куче завинаги. Ще прави всичко, което искаме. Всичко. Мисля, че ще убие Дънрос, ако се наложи.
	— Добре. Колко от това, което му каза, е истина?
	Суслов се усмихна.
	— Не много.
	— Жена му жива ли е?
	— О, да, товарищ, жива е.
	— Но не в дачата си, нали?
	— Сега е там.
	— А преди?
	Суслов вдигна рамене.
	— Казах му, каквото ми беше казано да му предам.
	Крос запали цигара.
	— Какво знаеш за Иран?
	Суслов отново го погледна остро.
	— Доста много. Това е една от оставащите ни осем големи цели, а точно сега започва голяма операция.
	— Деветдесет и втора американска въздушнодесантна бригада е на съветско-иранската граница, точно сега.
	Суслов зяпна срещу него.
	— Защо?
	Крос предаде всичко онова, което Роузмънт му беше казал за сухопътните действия, и когато стигна до онази част, която се отнасяше за американските сили, които имаха атомно оръжие. Суслов видимо пребледня.
	— Богородице! Тези прокълнати от Бога американци, ще направят грешка някой ден и ние никога няма да бъдем в състояние да се отървем от последствията! Те са глупаци, да разширяват използването на такива оръжия.
	— Можете ли да се биете срещу тях.
	— Разбира се, че не — каза Суслов раздразнено. — Същността на нашата стратегия е никога да нямаме директен сблъсък, докато Америка не е напълно изолирана и няма съмнение в крайната победа. Един директен сблъсък сега би бил равен на самоубийство. Веднага ще се свържа с Центъра.
	— Обърни им внимание, че американците смятат това за сухопътна тренировка. Нека Центърът изтегли вашите сили надалеч и да запази спокойствие. Направи го веднага или ще има неприятности. Не провокирайте силите на Съединените щати. След няколко дена американците ще си отидат. Не разкривайте нашествието пред вашите вътрешни шпиони във Вашингтон. Нека да излезе от хората ви от ЦРУ.
	— Значи деветдесет и втора наистина е там? Това изглежда възможно.
	— По-добре е да подкрепите армиите си с въздушнодесантни войски, да станат по-мобилни и с повече огнева мощ.
	Суслов изсумтя.
	— Енергията и силите на триста милиона руснаци са канализирани, за да разрешат този проблем, товарищ. Ако имаме двадесет години… само още двадесет години.
	— Тогава?
	— През осемдесетте ние ще управляваме света.
	— Отдавна преди това ще съм умрял.
	— Не ти. Ти ще управляваш, която провинция или държава искаш. Англия?
	— Съжалявам, там времето е ужасно. Освен един или два дни в годината.
	— О, трябва да видиш моя дом в Грузия и селата около Тифлис. — Очите на Суслов заблестяха. — Това е раят.
	Крос се оглеждаше на всички посоки, докато разговаряха. Знаеше, че могат да бъдат чути. Брайън Куок седеше на трибуната и чакаше полузаспал. Роузмънт и другите го изучаваха тайно. Долу до кръга на победителя Жак де Вил се разхождаше небрежно с Джейсън Плъм.
	— Говори ли вече с Джейсън?
	— Разбира се, докато бяхме на трибуните.
	— Добре.
	— Какво каза за де Вил?
	— Че също се съмнява, че Жак някога ще бъде избран за тай-пан. След срещата ни снощи и аз съм на това мнение — той очевидно е твърде слаб или решителността му се е смекчила. Често се случва с дълбоко законспирираните ценни хора, които няма какво да правят, а само чакат. Това е най-неприятното от всички неща.
	— Да.
	— Той е добър човек, но се страхувам, че няма да изпълни възложената му задача.
	— Какво планираш за него?
	— Още не съм решил.
	— Да го пренасочиш от вътрешен в обречен шпионин ли?
	— Само, ако ти или другите на „Севрин“ са заплашени. — Заради наблюдателите Суслов вдигна шише до устните си и го предложи и на Крос, който поклати отрицателно глава. Двамата знаеха, че в шишето има само вода. — Имам идея. Увеличаваме усилията си в Канада. Очевидно френското сепаратистко движение е една огромна възможност за нас. Ако Квебек се отдели от Канада, ще стане причина цяла Северна Америка да се завърти в напълно нова структура. Мислех си, че ще бъде чудесно, ако де Вил поеме управлението на „Струан“ в Канада. Е?
	Крос се усмихна.
	— Много добре, много, много добре. Аз също харесвам Жак. Ще бъде жалко да го загубим. Да, това е много умно.
	— Ще бъде чудесно, Роджър. Той има някои много важни френско-канадски приятели от времето, когато е бил в Париж, непосредствено след войната — всички отявлени сепаратисти, всички с уклон към лявото крило. Някои от тях са изтъкнати национални политически сили в Канада.
	— Ще го накараш да напусне дълбокото си прикритие?
	— Не. Жак може да даде на сепаратисткото разногласие тласък без самият той да се излага на опасност. Като ръководител на важен клон на „Струан“… и, ако един от неговите приятели стане министър на външните работи или министър-председател, а?
	— Това възможно ли е?
	— Възможно е.
	Крос подсвирна.
	— Ако Канада се отдели от САЩ, това ще бъде победа на победите.
	— Да.
	След пауза Крос каза:
	— Преди време един китайски мъдрец бил помолен от приятел да благослови новородения му син. Неговата благословия била: „Да се молим да живее в интересни времена“. Е, Грегор Петрович Суслов, чието истинско име е Пьотр Олег Мзитрик, ние наистина живеем в интересни времена, нали?
	Суслов го погледна изненадано.
	— Кой ти каза моето име?
	— Твоите началници. — Очите на Крос внезапно станаха безжалостни. — Ти познаваш мен, аз познавам теб. Честно е, нали?
	— Да… разбира се. Аз… — Смехът на мъжа беше пресилен. — Не съм използвал това име от толкова отдавна, че почти го бях забравил. — Той погледна пак очите му. — Какво има? Защо си толкова заядлив, а?
	— А. М. Г. Мисля, че трябва да приключим срещата си засега. Прикритието ни е, че се опитвам да те привлека на наша страна, но ти си отказал. Нека да се срещнем утре в седем. — Седем беше кодовият номер на апартамента близо до Джини Фу в Монкок. — Късно. Единадесет часа.
	— Десет е по-добре.
	Крос кимна внимателно към Роузмънт и останалите.
	— Преди да си тръгнеш имам нужда от нещо за тях.
	— Добре. Утре ще…
	— Трябва да стане сега — каза твърдо Крос. — Нещо специално, в случай, че не мога да погледна копието на Съндърс, ще имам нужда от нещо в замяна.
	— На никого няма да издаваш източника. На никого.
	— Добре.
	— Никога?
	— Никога.
	Суслов помисли за момент като претегляше различните възможности.
	— Довечера един от нашите агенти ще вземе пратка от няколко суперсекретни материала от самолетоносача. Става ли?
	Лицето на англичанина светна.
	— Чудесно. Затова ли дойде?
	— Това е едната причина.
	— Кога и къде е предаването?
	Суслов му каза, а след това прибави:
	— Но аз все още искам копия от всичко.
	— Разбира се. Добре, това ще свърши чудесна работа. Роузмънт наистина ще ми бъде длъжник. От колко време е на борда твоят човек?
	— От две години.
	— Осигурява ли ти добри материали?
	— Всичко, което може да се окаже ценно.
	— Какъв му е хонорарът?
	— За това? Две хиляди долара. Той не е скъп, никой от нашите хора не е, освен теб.
	Крос се усмихна, все така тъжно.
	— Е, но аз съм най-добрият, който имате в Азия и съм доказал класата си петдесет пъти. Досега съм го правил практически от любов, стари приятелю.
	— Твоите цени, стари приятелю са най-високите, които имаме! Купуваме целия военен план на НАТО, кодове, всичко, всяка година за по-малко от 8000 долара.
	— Онези мръсни аматьори развалят целия бизнес. Това е бизнес, нали?
	— Не за нас.
	— Глупости! Всички хора от КГБ сте повече от добре възнаградени. Дачи, места в Тифлис, специални магазини, в които пазарувате. Любовници. Но аз трябва да ти кажа, че изстискването на пари от вашата компания става все по-трудно с всяка година. Ще очаквам значително увеличение за информацията за сухопътните действия и по въпроса за А. М. Г., когато приключи.
	— Говори директно с тях. Аз нямам права върху парите.
	— Лъжец.
	Суслов се изсмя.
	— Добре е, и безопасно, да работиш с професионалисти. Просит! — Той вдигна шишето си и го пресуши.
	Крос каза рязко:
	— Моля те, тръгни си ядосан. Усещам бинокли.
	Суслов веднага започна да го псува на руски, тихо, но яростно, а после заклати юмрук в лицето на полицая и се отдалечи.
	Крос го изпрати с втренчен поглед.


	На „Ша Тин роуд“ Робърт Армстронг гледаше трупа на Джон Чен. Полицаите, облечени в мушами, го увиваха в одеялото му, а след това го пренесоха сред зяпащите тълпи към чакащата линейка. Специалистите по отпечатъци на пръсти бяха наоколо в търсене на улики. Дъждът валеше по-силно и навсякъде имаше много кал.
	— Всичко е на каша, сър — каза раздразнено сержант Лий. — Има отпечатъци от стъпки, но те могат да бъдат на всеки.
	Армстронг поклати глава и избърса лицето си с кърпичка.
	— Намерете някой от близкото село, може някой да е видял нещо. — Той остави Лий и отиде до полицейската кола. Влезе вътре, затваряйки вратата и взе апарата за връзка. — Тук е Армстронг. Дайте ми главния инспектор Доналд Смит за източен Абърдийн, моля. — Зачака, чувствайки се ужасно.
	Шофьорът беше млад, умен и все още сух.
	— Дъждът е чудесен, нали сър?
	Армстронг погледна кисело. Младият мъж пребледня.
	— Пушиш ли?
	— Да, сър.
	Младежът извади пакета си с цигари и му го предложи.
	Армстронг го взе.
	— Защо не отидеш при другите? Те имат нужда от един умен младеж като теб да помага. Да намери някакви улики, а?
	— Да, сър. — Младежът излезе на дъжда. Армстронг внимателно извади цигара. Мрачно я върна обратно, сложи пакета в един страничен джоб и промърмори:
	— Всички цигари са скапани, дъждът е скапан, скапан е онзи умен гъз, а най-скапани от скапаните са Бившите вълци.
	Междувременно вътрешният телефон запука.
	— Главен инспектор Доналд Смит.
	— Добро утро. Аз съм навън, на „Ша Тин“ — Армстронг му разказа какво се е случило и, че са намерили тялото. — Оградили сме района, но в този дъжд не очаквам да намерим нещо. Когато вестникарите чуят за трупа и за съобщението, ще ни затрупат. Мисля, че е по-добре да приберем старата бавачка веднага. Тя е единствената следа, която имаме. Твоите момчета все още ли я държат под наблюдение?
	— О, да.
	— Добре. Чакай ме, след това ще се придвижим. Искам да претърся жилището й. Остави хора в готовност наоколо.
	— Колко време ще останеш?
	Армстронг каза:
	— Ще ми отнеме няколко часа, за да стигна. Задръстено е чак до ферибота.
	— И тук е същото. Из целия Абърдийн. Но не само от дъжда, момко. Има към хиляди, които гледат останките от кораба и много повече тълпи пред „Хо-Пак“, „Виктория“… всъщност пред всяка мръсна банка в околността, а чувам, че има вече около петстотин насъбрани отвън пред „Вик“ на „Сентръл“.
	— За Бога! Целите ми мизерни спестявания от половината ми живот са там.
	— Вчера ти казах да си пийнеш, старче! — Армстронг чу смеха на Смит. — И между другото, ако имаш някоя и друга резервна пара, продай я бързо на „Струан“, чувам че „Ноубъл хаус“ ще банкрутира.


>	39

#	08:29 часа

	Клаудия взе една купчина бележки, писма и отговори от изходящата кореспонденция на Дънрос и започна да ги прелиства.
	Един от телефоните издрънча. Тя го погледна, но не направи опит да го вдигне. Той продължи да звъни и накрая спря.
	Сандра Ий, секретарката на Дънрос влезе с нова камара документи и поща като напълни отново подноса за входяща кореспонденция.
	— Най-отгоре е проектодоговорът на „Пар-Кон“, по-голяма сестро. Ето и списъка с предварително уговорените срещи за днес, поне онези, за които съм известена. Преди десет минути се обади груповият Куок. — Тя се изчерви под погледа на Клаудия, — той се обади заради тай-пана, а не заради мен, по-голяма сестро. Моля, нека тай-панът да му се обади.
	— Вярвам, че си разговаряла с почтения млад жребец, надълго и нашироко, млада сестро, и великолепно си въздишала и примирала? — отвърна Клаудия на кантонезки, след това премина на английски, прелиствайки всички бележки, като ги разпределяше на две отделни купчинки. — В края на краищата той действително трябва да бъде излапан здрав и читав в семейството, преди да го е уловила някоя „лисица“ от друг клан.
	— О, да. Аз запалих също така пет свещи в пет различни храма.
	— Надявам се, в свободното си време, а не когато си ангажирана в компанията.
	— О, точно така. — Те се изсмяха. — Но ние имаме среща — утре на вечеря.
	— Отлично! Бъди въздържана, облечи се консервативно, но иди без сутиен, като Орланда.
	— Значи тогава е вярно! Смяташ ли, че така трябва да го направя? — Сандра Ий беше шокирана.
	— Заради твоя Брайън, да — Клаудия се изкиска. — Той има нюх за това.
	— Моята гадателка ми каза, че това ще бъде една чудесна година за мене. Ужасен пожар, нали?
	— Да. — Клаудия провери списъка със срещите. Линбар след няколко минути, сър Луис Базилио в осем и четиридесет и пет. — Когато пристигне сър Луис…
	— Сър Луис чака в моя офис сега. Той знае, че е подранил. Поднесох му кафе и сутрешните вестници. — Лицето на Сандра Ий стана загрижено. — Какво ще стане в десет?
	— Отварят фондовата борса — каза й отривисто Клаудия и й подаде по-голямата купчина. — Справи се с тази купчина, Сандра. О, и тук, отложил е няколко заседания на управителни съвети и един обяд, но аз ще се справя с тях.
	Двете вдигнаха погледи, тъй като влезе Дънрос.
	— Добро утро — поздрави той. Лицето му беше по-мрачно от преди, синините подчертаваха строгостта на чертите му.
	Сандра Ий каза живо:
	— Всички са толкова щастливи, че не сте се наранили.
	— Благодаря.
	Тя излезе. Вниманието му беше привлечено от походката й, а след това и от погледа на Клаудия. Лицето му се поразведри.
	— Няма нищо по-хубаво от едно прекрасно птиче. Нали така?
	Клаудия се засмя.
	— Докато ви нямаше частният ви телефон два пъти звъня.
	Това беше неговият секретен телефон, който по правило вдигаше само той, номерът беше даден само на семейството и неколцина специални хора.
	— Благодаря. Отложи всичко, освен Линбар, стария сър Луис Базилио и банката. Искам да се увериш, че всичко е о’кей за Пен и мисис Кейти. Първо намери Тайтфист Танг по телефона. Също Ландо Мата — попитай дали мога да го видя днес, за предпочитане е в десет и двадесет в кафето. Видя ли бележката ми за Цеп?
	— Да, ужасно. Ще се погрижа за всичко. Обади се помощникът на губернатора. Ще присъствате ли на обедното заседание?
	— Да.
	Дънрос вдигна телефона и избра някакъв номер. Клаудия излезе, затваряйки вратата зад себе си.
	— Пен? Търсила си ме?
	— О, да, Йан, но не съм телефонирала, това ли имаше предвид?
	— Помислих, че ти си се обаждала по частния ми телефон.
	— Не, но толкова ми е приятно, че се обади. Чух за пожара в ранните новини и… не бях сигурна дали съм сънувала, или не, че си се върнал снощи. Аз… аз много се разтревожих, съжалявам. Ах Тат каза, че си излязъл рано, но не вярвам на старата вещица — тя понякога говори несвързани неща. Съжалявам. Трябва да е било ужасно?
	— Не. Всъщност не беше лошо. — Той й разказа накратко онова, което се беше случило. Сега, когато знаеше, че всичко е наред с нея, искаше да прекъсне разговора. — Ще ти разкажа всичко с подробности, когато те взема за летището. Проверих за полета, ще бъде навреме…
	Вътрешният телефон иззвъня.
	— Чакай малко, Пен… Да, Клаудия?
	— Групов отговорник Куок е на телефон номер две. Каза, че е важно.
	— Добре. Съжалявам Пен, трябва да вървя. Ще те взема навреме за полета. Чао, мила… Нещо друго, Клаудия?
	— Самолетът на Бил Фостър от Сидни е отложен за друг час. Мистър Хавъргил и Джонджон ще се срещнат с вас в девет и тридесет. Звъннах да потвърдя. Чувам, че са в банката от шест сутринта.
	Безпокойството на Дънрос нарасна. Опитваше се да говори с Хавъргил от три часа вчера следобед, но заместник-председателят го нямаше, а снощи не му беше времето.
	— Това не е добре. Когато влязох в седем и тридесет, вече имаше тълпа навън.
	— „Вик“ няма да фалира, нали?
	Той усети тревогата в гласа й.
	— Ако това стане, ще сме свършени.
	Включи втора линия.
	— Здрасти Брайън, какво има?
	Брайън Куок му разказа за Джон Чен.
	— Боже Господи, бедният Джон! След като им бяха предадени парите по откупа, аз си помислих… Какви мръсници! Той е бил мъртъв от няколко дена?
	— Да, поне от три.
	— Мръсници! Каза ли на Филип Чен или на Дайан?
	— Не, още не. Исках първо да кажа на теб.
	— Да им позвъня ли? Филип сега си е вкъщи. Казах му да не идва на заседанието в осем часа. Сега ще му се обадя.
	— Не, Йан, това е моя работа. Съжалявам, че ти нося лоши вести, но си помислих, че трябва да знаеш за Джон.
	— Да… да, приятелю, благодаря ти. Слушай, имам работа при губернатора, но ще свърша до десет и половина. Искаш ли да пийнем или да си направим една лека закуска?
	— Да. Добра идея. Какво ще кажеш за бар „Куенс“ в „Мандарин“?
	— В десет и четиридесет и пет?
	— Добре. Между другото, обещах на твоя _tai-tai_ да мине направо през емиграционната служба. Съжалявам, че ти нося лоши вести. Чао.
	Дънрос затвори телефона, стана и се загледа през прозореца. Вътрешният телефон избръмча, но той не го чу. „Бедният — измърмори той — каква ужасна загуба!“
	Чу се дискретно почукване, след това вратата се открехна. Клаудия каза:
	— Извинете, тай-пан, Ландо Мата е на втора линия.
	Дънрос седна на края на бюрото си.
	— Здравей Ландо, можем ли да се срещнем в десет и двадесет?
	— Да, разбира се. Чух за Цепелин. Ужасно! Аз самият едва се спасих! Отвратителен пожар! И все пак оживяхме, нали? Съдба!
	— Свърза ли се с Тайтфист?
	— Да. Пристига със следващия ферибот.
	— Добре. Ландо, може би ще имам нужда да ме подкрепиш днес.
	— Но, Йан, снощи прегледахме всичко внимателно. Мислех, че аз…
	— Да. Но искам твоята подкрепа днес. — Гласът на Дънрос стана рязък.
	Последва дълга пауза.
	— Ще… ще говоря с Тайтфист.
	— Аз също ще говоря с Тайтфист. Междувременно бих искал да знам, че имам твоята подкрепа сега.
	— Размисли ли по нашето предложение?
	— Имам ли подкрепата ти, Ландо? Или не?
	Още една пауза. Гласът на Мата стана по-сериозен.
	— Ще ти кажа като те видя в десет и двадесет. Съжалявам, но действително трябва да говоря първо с Тайтфист. Ще се видим на кафе. Чао!
	Телефонът прекъсна. Дънрос внимателно постави слушалката и измърмори ласкаво:
	— _Дю не ло мо_, Ландо, стари приятелю.
	Помисли за момент, след това избра един номер.
	— Мистър Бартлет, моля.
	— Не отговаря телефонът му. Искате ли да оставите съобщение? — попита телефонистът.
	— Моля, свържете ме с мис К. С. Чолок.
	— Какво?
	— Кейси… Мис Кейси!
	Телефонът иззвъня и Кейси се обади сънливо.
	— Ало?
	— О, извинявай, ще ти позвъня по-късно…
	— А, Йан! Не… не, няма нищо. Аз трябваше… трябваше да съм станала преди няколко часа. — Той чу как тя сподави една прозявка… Господи, как съм уморена. Не съм сънувала този пожар, нали?
	— Не. Сирануш, исках само да се уверя, че и двамата сте добре. Как се чувстваш?
	— Не ми е така горещо. Мисля, че съм си поразтегнала няколко мускула, не знам дали от смеха, или от хвърлянето. Ти добре ли си?
	— Да, поне засега. Нямаш температура или нещо друго, нали? Това е, за което доктор Тулей каза, че трябва да внимаваме.
	— Мисля, че няма нищо. Още не съм виждала Линк. Говори ли с него?
	— Не. Не отговаря. Слушай, исках да ви поканя двамата на коктейл в шест.
	— С удоволствие приемам. — Още една прозявка. — Радвам се, че си добре.
	— Ще се обадя по-късно за…
	Отново вътрешният телефон.
	— Губернаторът е на втора линия, тай-пан. Казах му, че ще присъствате на сутрешното заседание.
	— Добре. Слушай, Сирануш, коктейл в шест, ако не коктейл може би късна вечеря. Ще се обадя по-късно, за да потвърдиш.
	— Добре, Йан. И, благодаря ти за обаждането.
	— Няма за какво. Чао. — Дънрос включи втора линия. — Добро утро, сър.
	— Извинявай за безпокойството, Йан, но трябва да говоря с теб за ужасния пожар — каза сър Джефри. — Истинско чудо е, че не загинаха повече, министърът е пощурял за смъртта на бедния сър Чарлз Пениуърд, и бесен затова, че нашите противопожарни средства позволяват да се случи такова нещо. Кабинетът е информиран, така че чакаме отзвук от най-високо място.
	Дънрос сподели с него идеята си за кухните на Абърдийн като каза, че тя е на Ши-Тех Т’Чънг.
	— Отлично! Ши-Тех е умен! Това е начало. Междувременно Робин Грей, Джулиън Бродхърст и останалите членове на парламента вече телефонираха за среща, на която ще протестират относно лошите ни противопожарни разпоредби. Моят помощник ми каза, че Грей е бил доста сърдит. — Сър Джефри въздъхна. — И с право, разбира се. При всеки случай този джентълмен ще разбърка нещата отвратително, ако може. Чувам, че е запланувал пресконференция за утре с Бродхърст. Сега, когато сър Чарлз е мъртъв, Бродхърст става старши член, и само Бог знае какво ще се случи, ако онези двамата започнат да се държат надменно по отношение на Китай.
	— Помоли министъра да ги застави да мълчат.
	— Направих го, а той каза, „Мили Боже, Джефри, да затвориш устата на един член на парламента? Това би било по-лошо, отколкото да се опиташ да запалиш самия парламент.“ Това наистина е много трудно. Мисълта ми е, че ти може би ще успееш да охладиш малко мистър Грей. Ще го настаня довечера до теб.
	— Не мисля, че идеята е добра, сър. Този мъж е лунатик.
	— Напълно съм съгласен, Йан, но ще съм ти много благодарен, ако опиташ да го направиш. Ти си единственият, на когото бих се доверил. Куилън би го ударил — вече е позвънил и е направил официален отказ, просто заради Грей. Вероятно ти би могъл да го поканиш и на състезанията в събота?
	Дънрос си спомни за Питър Марлоу.
	— Защо не поканим Грей и другите в нашата ложа, и аз ще се занимая с него. „Благодаря на Бога, че Пен няма да е там“, помисли си той.
	— Много добре. По-нататък, Роджър ме помоли да се срещна с теб в банката, утре в шест часа.
	Дънрос не отговори.
	— Йан?
	— Да, сър.
	— До шест. Съндърс трябва да бъде там дотогава.
	— Познаваш ли го? Лично?
	— Да. Защо?
	— Исках да съм сигурен.
	Напрежението на Йан нарасна.
	— Добре. В шест. По-нататък. Чу ли за бедния Джон Чен?
	— Да, сър. Преди няколко минути. Гаден късмет.
	— Съгласен съм. Бедният човек! Мръсотията на тези Бивши вълци не можеше да се случи в по-лош момент. Това със сигурност ще се превърне в причина за празнуване на всички противници на Хонконг. Отвратителна глупост. Боже мой, е, ние поне живеем в интересни времена и няма нищо друго, освен проблеми.
	— Да, сър. „Виктория“ в беда ли е? — Дънрос зададе въпроса между другото, но слушаше внимателно и усети лекото колебание преди сър Джефри безгрижно да каже:
	— За Бога, не! Скъпи приятелю, каква удивителна мисъл! Е, благодаря ти, Йан, всичко друго може да почака до срещата ни на обяд.
	— Да, сър — Дънрос затвори телефона и попи потта по челото си.
	„Това колебание беше адски злокобно. — Ако изобщо някой знае колко е зле всичко, това е сър Джефри.“
	Дъждовен вятър заблъска по прозорците. Толкова неща има да се правят. Очите му се спряха на часовника. Сега е Линбар, след това сър Луис. Реши какво ще иска от шефа на фондовата борса, какво трябва да получи от него. Не беше го споменал на срещата на управителния съвет тази сутрин. Другите го бяха огорчили. Всички — Жак, Гавалан, Линбар, бяха уверени, че „Виктория“ ще подкрепи „Струан“ докрай.
	— А ако не го направят? — беше запитал той.
	— Имаме сделката „Пар-Кон“. Немислимо е, „Виктория“ да не помогне.
	— Ако не го направят?
	— Може би след снощи Горнт няма да продължи да продава.
	— Ще продава. Какво ще правим ние тогава?
	— Ако не успеем да го спрем или отложим плащанията на „Тода“ и „Орлин“, ще бъдем в голяма беда.
	„Не можем да отложим плащанията — помисли си той отново. — Без банката или без Мата или без Тайтфист, дори сделката «Пар-Кон» няма да спре Куилън. Той знае, че има днес целия ден и петък, за да продава, да продава, да продава, а аз не мога да купя до…“
	— Господин Линбар, тай-пан.
	— Покани го тук, ако обичаш. — Той погледна часовника. По-младият мъж влезе и затвори вратата.
	— Закъсня почти с две минути.
	— О, така ли? Съжалявам.
	— Струва ми се, че няма да успея да се справя с теб по въпроса за точността. Невъзможно е да ръководиш шестдесет и три компании, без да си изключително точен. Ако се случи още веднъж, ще изгубиш годишната си премия.
	Линбар почервеня.
	— Съжалявам.
	— Искам да поемеш операциите ни в Сидни от Бил Фостър.
	Линбар Струан засия.
	— Да, разбира се. С удоволствие. От известно време насам ми се искаше да се заема с някоя моя операция.
	— Добре. Искам да бъдеш за полета на Кубитъс утре на…
	— Утре? Невъзможно! — Линбар избухна, щастието му се изпари. — Ще ми отнеме няколко седмици да се…
	Гласът на Дънрос стана така любезен, но и така бесен, че Линбар Струан пребледня.
	— Разбирам, Линбар. Но искам да отидеш там утре. Остани две седмици, след това се върни и ми докладвай. Ясно?
	— Да, ясно, но… ами за събота? Какво ще стане със състезанията? Исках да гледам Ноубъл Стар.
	Дънрос го погледна.
	— Искам те в Австралия. Утре. Фостър не е успял да влезе във владение на „Волара пропъртис“. Без „Волара“ ние нямаме препоръка за нашите кораби. Без препоръката настоящите банкови договори ще бъдат анулирани. Имаш две седмици да поправиш това фиаско и да докладваш.
	— Ако не успея? — каза Линбар, вбесен.
	— За Бога, недей да губиш време! Знаеш отговора на това. Ако не успееш, повече няма да бъдеш в управителния съвет. И ако утре не си в самолета, ще се озовеш вън от „Струан“ докато аз съм тай-пан.
	Линбар Струан щеше да каже нещо, но промени решението си.
	— Добре. Ако успееш с „Волара“, заплатата ти ще бъде удвоена.
	Линбар Струан само го погледна.
	— Нещо друго, сър?
	— Не. Приятен ден, Линбар?
	Линбар кимна и излезе. Когато вратата се затвори, Дънрос се усмихна и промърмори:
	— Нахално младо копеле. — Чувстваше се като в затвор, искаше да е навън в моторницата или още по-добре в колата си, просто да кара много бързо. Беше натъжен заради Джон Чен.
	Външният телефон издрънча.
	— Да, Пен? — каза той. Странен глас попита:
	— Мистър Дънрос?
	— Да, кой се обажда — не можеше да разпознае гласа на мъжа, нито акцента му.
	— Казвам се Кърк, Джейми Кърк, мистър Дънрос. Аз съм приятел на мистър Грант, Алън Медфърд Грант… — Дънрос почти изпусна телефона… — Ало? Мистър Дънрос?
	— Да, моля продължете — Йан преодоля шока си. А. М. Г. беше един от малкото, който имаше този номер и той знаеше, че се използва само при спешни случаи, при някаква много специална причина. — Какво мога да направя за вас?
	— Аз съм от Лондон, всъщност от Шотландия. Алън ми каза да се обадя веднага щом пристигна в Хонконг. Той ми даде вашия телефонен номер. Надявам се, че не съм ви обезпокоил?
	— Изобщо не, мистър Кърк.
	— Алън ми даде един пакет за вас и искаше да говоря с вас. Моята съпруга и аз сме в Хонконг за три дни, ето защо се чудя дали не бихме могли да се срещнем.
	— Разбира се. Къде сте отседнали? — попита спокойно, въпреки че сърцето му биеше лудо.
	— „Найн дрегън“ в Каулуун, стая 455.
	— Кога за последен път видяхте Алън, мистър Кърк?
	— Когато тръгнахме от Лондон. Това беше, вече две седмици. Да. Две седмици до днес. Бяхме в Сингапур и Индонезия. Защо?
	— Следобед, дали ще бъде удобно? Извинете, всичко е препълнено до три и двадесет. Мога да се видя с вас тогава, ако ви е удобно.
	— Три и двадесет е добре.
	— Ще изпратя за вас кола…
	— Няма нужда. Можем сами да стигнем до вашия офис.
	— Това не е безпокойство. Една кола ще ви чака в два и тридесет.
	Дънрос затвори телефона, потънал в мисли. Часовникът отмери осем и четиридесет и пет. Почукване. Клаудия отвори вратата.
	— Сър Луис Базилио, тай-пан.


	Във „Виктория“ Джонджон крещеше в телефона:
	— Не давам пукната пара, какво мислите вие копелета в Лондон, казвам ви, в началото сме на една операция тук, и изглежда наистина много миризлива. Аз… какво? Говори по-високо, човече. Връзката е отвратителна… Какво?… Не може да ме интересува, че е един и тридесет през нощта — къде по дяволите беше все пак — опитвах да се свържа с теб от четири часа!… Какво?… Чий рожден ден? Боже всемогъщи… — Пясъчните му вежди се извиха и той обузда гнева си. — Слушай, слизай в монетния двор… най-напред… противно нещо и им кажи… Ало?… За Бога! — Той започна да удря по вилката. — Ало!
	След това затръшна слушалката, изпсува и натисна бутона на вътрешния телефон.
	— Мис Милс, прекъсна, моля ви свържете ме отново, възможно най-бързо.
	— Разбира се — каза хладният, много английски глас. — Мистър Дънрос е тук.
	Джонджон погледна часовника си и пребледня. Беше девет и тридесет и три.
	— О, Боже! Задръж… да задръж обаждането. Аз ще… — Бързешком, затвори телефона, втурна се към вратата, успокои се и отвори с пресилено равнодушие.
	— Скъпи Йан, толкова съжалявам, че те накарах да чакаш. Как я караш?
	— Чудесно. А ти?
	— Прекрасно.
	— Прекрасно? Това е интересно. Трябва да има шест — или седемстотин нетърпеливи клиенти, които са се наредили отвън, а вие имате половин час до започване на работното време. Има няколко дори пред „Блекс“.
	— Повече от няколко… — спря съвсем навреме. — Няма нищо обезпокоително, Йан. Кафе ли искаш или отиваме направо в офиса на Пол.
	— В офиса на Пол.
	— Добре. — Джонджон поведе нагоре по коридора с дебели килими. — Не, изобщо няма проблем, — само няколко суеверни китайци, знаеш какви са, слухове и всичко това. Ужасен пожар. Чувам, че Кейси се е разсъблякла и се е гмуркала да спасява. Бяхте ли на пистата тази сутрин? Дъждът е страхотен, нали?
	Безпокойството на Дънрос нарасна.
	— Да, чувам, че има опашки пред почти всички банки в колонията. С изключение на Китайската.
	Смехът на Джонджон прозвуча кухо.
	— Нашите комунистически приятели изобщо няма да приемат фалит по отношение на тях.
	— Така че банкрутът е започнал?
	— В „Хо-Пак“, да. При нас — не. Аз действително разбирам, че Куанг е взел няколко много опасни заема. Страхувам се, че богатството на Чинг също не е в добро състояние. И още нещо. Смайлър Чинг заслужава да изяде един хубав пердах заради безделието си през годините и съмнителните начинания.
	— Наркотици ли?
	— Не бих могъл да го твърдя със сигурност, Йан. Поне не официално. Но мълвата е много упорита.
	— Ти нали каза, че фалитът няма да ви засегне?
	— Не е точно така. Ако това стане… Е, сигурен съм, че всичко ще бъде наред. — Джонджон продължи надолу по широкия облицован с ламперия коридор — от всичко лъхаше на богатство, солидност и сигурност. Той кимна с глава на възрастната английска секретарка, отмина я и отвори вратата, на която пишеше:
C>
	Пол Хавъргил, заместник-председател
C$
	Канцеларията беше огромна, с дъбова ламперия. Прозорците гледаха към площада.
	— Йан, скъпи мой приятелю. — Хавъргил стана и протегна ръка. — Така съжалявам, че не можах да те видя вчера, и празненството миналата вечер едва ли беше място за бизнес. Ти как си?
	— Добре. Така мисля. Поне засега. А ти?
	— Имам лека диария, но Констанс е добре, благодаря на Бога. Скоро след като се прибрахме вкъщи двамата взехме от доброто старо лекарство на д-р Коликос.
	Това беше един еликсир, измислен от д-р Коликос по време на Кримската война за лечение на стомашни разстройства, когато десет на всеки хиляда британски войници са умирали от тиф, холера или дизентерия. Формулата все още беше пазена в тайна.
	— Ужасна гадост! Доктор Тулей и на нас ни даде от него.
	— Колко ужасно за другите нали? Съпругата на Токс, а?
	Джонджон каза мрачно:
	— Чух, че са намерили тялото й под няколко купчини тази сутрин. Ако нямах розов билет, Мери и аз също щяхме да сме там.
	„Розов билет“ означаваше, че имаш разрешението на жена си да излезеш без нея да играеш карти с приятели, да отидеш в клуба или на гости или каквото и да е — но с нейното великодушно позволение.
	— О? — усмихна се Хавъргил. — Коя беше щастливката?
	— Играх бридж с Макбрайд в клуба.
	Хавъргил се засмя.
	— Е, дискретността е по-добрата страна на мъжеството, а и трябва да мислим за репутацията на банката.
	Дънрос почувства напрежението между двамата мъже. Той се усмихна вежливо.
	— Какво мога да направя за теб, Йан? — попита Хавъргил.
	— Искам допълнителен кредит от сто милиона за трийсет дни.
	Настъпи мъртва тишина. И двамата се втренчиха в него. На Дънрос му се стори, че вижда проблясък на усмивка да минава зад очите на Хавъргил.
	— Невъзможно! — чу го да казва.
	— Горнт подготвя атака срещу нас и това е ясно за всички. Вие и двамата знаете, че сме солидни, сигурни и сме в добра форма. Необходима ми е вашата открита, сериозна подкрепа, тогава той няма да посмее да действа и аз няма да имам нужда от парите. Но аз наистина имам нужда от паричен ангажимент. Сега.
	Отново тишина. Джонджон чакаше и наблюдаваше. Хавъргил запали цигара.
	— Как стоят нещата със сделката „Пар-Кон“, Йан?
	Дънрос им разказа.
	— Във вторник подписваме.
	— Можеш ли да вярваш на американеца?
	— Договорихме се.
	Отново тишина. Притеснен Джонджон я наруши.
	— Това е една много добра сделка, Йан.
	— Да. С вашата открита подкрепа Горнт и „Блекс“ ще се откажат от атаката си.
	— Но 100 милиона? — каза Хавъргил. — Това е отвъд възможното.
	— Казах, че няма да имам нужда от цялата сума.
	— Това е предположение, скъпи приятелю. Можем да се окажем въвлечени в много голяма игра на могъщество против нашето желание. Носят се слухове, че Куилън го финансират отвън, че има германска подкрепа. Но ние не можем да рискуваме да влезем във война с един консорциум от германски банки. Ти вече си превишил лимита на възвращателния кредит. А и освен това 500 000 акции, които купи днес ще трябва да бъдат платени в понеделник. Съжалявам, но ще откажа.
	— Постави го пред Управителния съвет. — Дънрос знаеше, че има достатъчно гласове, за да го прокара, независимо от противопоставянето на Хавъргил.
	Отново тишина.
	— Много добре. Със сигурност ще направя това на следващото заседание на Управителния съвет.
	— Не. То няма да е по-рано от три седмици. Свикай, ако обичаш спешно заседание.
	— Съжалявам.
	— Защо?
	— Не трябва да ти обяснявам съображенията си, Йан — каза Хавъргил рязко. — „Струан“ нито притежава, нито ръководи тази институция, въпреки че вие имате сериозен интерес към нас, така както ние към вас и вие сте наш ценен клиент. За мен ще бъде удоволствие да го поставя на следващото заседание на Управителния съвет. Свикването на спешни заседания влиза в моите правомощия. Единствено.
	— Така е. Както и отпускането на този кредит. Няма нужда от заседание. Можеш да го направиш сега.
	— За мен ще бъде удоволствие да поставя молбата пред Управителния съвет на следващото заседание. Имаше ли нещо друго?
	Дънрос овладя желанието си да изтрие зле прикриваното задоволство от лицето на неговия враг.
	— Имам нужда от кредита, за да подкрепя капитала си. Сега.
	— Разбира се и Брус, и аз наистина разбираме, че отложеното плащане на „Пар-Кон“ ще ти даде средствата да завършиш корабните си сделки и да направиш частично плащане на „Орлин“ — Хавъргил пушеше цигарата си. — Между другото, разбирам, че „Орлин“ няма да поднови плащането. Ще трябва да изплатиш парите наведнъж в рамките на тридесет дни както е според договора.
	Дънрос почервеня.
	— Откъде чу това?
	— От председателя, разбира се. Обадих му се снощи, за да го попитам дали…
	— Ти какво?
	— Разбира се. Скъпи мой приятелю — каза Хавъргил, открито наслаждавайки се на шока на Дънрос и Джонджон. — Имаме пълното право да разследваме. В края на краищата ние сме банкери на „Струан“ и имаме нужда да знаем. Нашето имущество също е изложено на риск, ако фалирате, нали така?
	— И вие ще помогнете това да стане, ли?
	Хавъргил извади цигарата от устата си с огромно удоволствие.
	— Не е в наш интерес, който и да е значителен бизнес да се провали в Колонията, най-малко „Ноубъл хаус“. О, Боже, не! Няма нужда да се безпокоиш. В нужния момент ние ще се появим и ще купим твоите акции. Никога няма да позволим „Ноубъл хаус“ да фалира.
	— Кога ще е нужния момент?
	— Тогава, когато акциите достигнат стойност, която ние счетем, че е нужна.
	— Каква е тя?
	— Ще трябва да погледна, Йан.
	Дънрос знаеше, че е победен, но не го показа по никакъв начин.
	— Вие ще позволите капиталът да слезе надолу, докато достигне най-ниска цена и тогава ще купите контрола.
	— Сега „Струан“ е обществена компания, но различните компании се свързват — каза Хавъргил. — Може би щеше да е разумно да последвате съвета на Аластър и моя — ние действително изтъкнахме рисковете, които поемате като обществена компания. А и може би трябваше да се посъветвате с нас, преди да закупите това значително количество акции. Очевидно е, че Куилън смята, че ви притежава, а и ти наистина малко си се поразпрострял, старче. Е, никога не бива да се страхуваш, Йан, ние няма да позволим да фалира „Ноубъл хаус“.
	Дънрос се изсмя. Стана.
	— Колонията ще бъде много по-добро място, ако ти не си в нея.
	— О? — Хавъргил се озъби. — Срокът на моята служба е 23 ноември. Ти може да си излязъл от колонията преди мен.
	— Не мислиш ли… — започна Джонджон, ужасен от яростта на Хавъргил, но спря, тъй като заместник-председателят се обърна към него.
	— Твоят срок на служба започва на 24 ноември. Стига годишната обща среща да потвърди назначението. До това време аз управлявам „Виктория“.
	Дънрос отново се изсмя.
	— Не бъди толкова сигурен в това. — Той излезе навън. Ядосан Джонджон наруши тишината.
	— Ти лесно би могъл да свикаш спешно заседание. Ти лесно мо…
	— Въпросът е приключен. Разбираш ли? _Приключен._ — Хавъргил яростно запали нова цигара. — Ние имаме наши собствени проблеми, които трябва да бъдат решени най-напред. Но, ако този път се измъкне от менгемето аз ще бъда много изненадан. Той е в опасна позиция, много опасна. Нищо не знаем за този американец и за неговата приятелка. Знаем, че Йан е непоправим, арогантен и некомпетентен. Той е неподходящ за тази работа.
	— Това не е в…
	— Ние сме институция, която дава печалба, а не благотворително дружество и разните Дънросовци и Струановци твърде дълго имаха думата в нашите дела от много години. Ако вземем контрола ние ще станем „Ноубъл хаус“ на Азия — ние! Вземаме си обратно капитала от него. Уволняваме всички директори и веднага поставяме ново ръководство, удвояваме си парите и аз ще оставя вечно завещание на банката, завинаги. Това е, за което сме тук — да правим пари за нашата банка и за нашите акционери. Винаги съм считал твоя приятел Дънрос за много голям риск, а сега той отива до стената. И, ако аз мога да помогна да бъде обесен, ще го направя.


	Докторът броеше ударите на пулса на Фльор Марлоу със старомодния си позлатен часовник… „Сто и три. Твърде много.“, помисли си тъжно той. Китката й беше нежна. Той я положи обратно върху покривката на леглото, чувствителните му пръсти усещаха треската. Питър Марлоу излезе от малката баня на апартамента им.
	— Не е добре, нали? — каза Тулей с пресипнал глас. Усмивката на Питър Марлоу беше уморена.
	— Доста досадно, всъщност. Само спазми, без да изхвърля много, само малко течност. — Очите му се спряха на жена му, която лежеше бледа в малкото двойно легло. — Как си, котенце?
	— Добре — каза тя. — Благодаря, добре съм, Питър.
	Докторът протегна ръка за старомодната си чанта и постави стетоскопа настрани.
	— Имаше ли, ъ-ъ, имаше ли кръв, мистър Марлоу?
	Питър Марлоу поклати глава и седна уморено. Нито той, нито жена му бяха спали много. Техните спазми бяха започнали в четири часа сутринта и продължаваха с непрекъснато нарастваща сила.
	— Не, поне засега — не — каза той. — Изглежда като обикновен пристъп на дизентерия.
	— Обикновен? Имали сте дизентерия? Кога?
	— Мисля, че беше ентерит. Аз, аз бях военнопленник в Чанги през 45-та, всъщност между 42-ра и 45-та, отчасти в Ява, но повече в Чанги.
	— А! А, ясно. Много жалко. — Доктор Тулей си спомни всичките страховити истории, които се разказваха за Азия след войната, за отношението на японската армия към британските и американските войски. — Винаги съм се чувствал предаден по един странен начин — каза тъжно докторът. — Японците винаги са били наш съюзник… те са островна нация, а също и ние. Добри бойци. Бях лекар при шиндитите. Два пъти съм ходил при Уингейт.
	Уингейт беше ексцентричен британски генерал, разработил един напълно необичаен военен план да изпрати бързо подвижни колони от мародерстващи британски войници под кодовото име шиндите, от Индия в джунглите на Бирма дълбоко зад японските линии, като им изпращаше доставки по въздуха.
	— Имах късмет — цялата операция „Шиндит“ разчиташе на шанса — каза той. Докато говореше, наблюдаваше Фльор, опитваше се да прави заключения въз основа на симптомите, влагаше целия си опит, трябваше да установи диагнозата сега, да разкрие врага сред множеството възможности, преди да е навредил на плода. — Мръсните самолети системно не пускаха нашите пратки.
	— Срещнах някои от вашите другари в Чанги — по-младият мъж се опита да си спомни. — През 43-та или 44-та, не мога да си спомня кога точно. Нито имената. Изпратиха ги в Чанги, след като ги бяха хванали.
	— През 43-та ще да е било. — Докторът беше мрачен. — Цяла една колона беше хваната. Тези джунгли са невероятни, ако никога не си бил там. През цялото време не знаехме какво по дяволите правим. Страхувам се, че не много от онези момци оцеляха, за да попаднат в Чанги. — Доктор Тулей беше чудесен старец с голям нос, рядка коса и топли ръце. Усмихна се на Фльор. — И така, млада госпожо — каза той с любезния си дрезгав глас. — Вие имате лека тре…
	— О… съжалявам, докторе — каза тя бързо, като го прекъсна пребледняла внезапно. — Аз, аз мисля…
	Тя стана от леглото и забърза непохватно към банята. Вратата се затвори след нея. Имаше петно кръв на гърба на нощницата й.
	— Добре ли е тя? — попита Марлоу, а лицето му беше вкочанясано.
	— Температурата е висока, има сърцебиене. Може да е просто гастроентерит… — Докторът го погледна.
	— Може ли да е хепатит?
	— Не. Не толкова бързо. Инкубационният период е от шест седмици до два месеца. Страхувам се, че сянката на хепатита виси над всеки един от нас. Жалко.
	Дъждът затрополи по прозорците, шибан от вятъра. Той ги погледна и се намръщи, защото си спомни, че не беше казал на Дънрос и на американците за опасността от хепатит. Може би е по-добре да се изчака, да се провери и да се прояви търпение. _„Джос“_ — помисли си той.
	— Два месеца, за да сме сигурни. Вие и двамата сте инжектирани, затова не би следвало да има опасност от тиф.
	— А бебето?
	— Ако пристъпите се влошат, тя може и да не успее да го износи, мистър Марлоу — каза тихо докторът. — Съжалявам, но е по-добре да знаете. И в двата случая няма да й е лесно. Само Бог знае какви вируси и бактерии има в Абърдийн. Мястото е обществена клоака и така е било в продължение на един век. Шокиращо е, но нищо не можем да направим. — Той затършува в джоба си за кочана с рецепти. — Не можете да промените китайците, нито навиците, създавани в продължение на векове. За съжаление.
	— _Джос_ — Питър Марлоу се чувстваше разсипан. — Всички ли ще се разболеят? Сигурно бяхме около трийсет или четирийсет из водата — невъзможно е да не пиеш от онази мръсотия.
	Докторът се поколеба.
	— От петдесет може би пет ще се разболеят много сериозно, петима ще останат напълно здрави, а останалите ще бъдат по средата — хонконгците по-малко ще се разболеят от пришълците. Но, както вие казахте, почти всичко е _джос_. — Той намери кочана си. — Ще ви напиша рецепта за един доста модерен антибиотик, но продължете с лекарството на д-р Коликос, това ще успокои вашите кореми. Наблюдавайте я много внимателно. Имате ли термометър?
	— А, да. С… — един спазъм премина през Питър Марлоу, разтърси го и премина. — Когато пътува с малки деца, човек трябва да има чантичка за първа помощ.
	— И двамата мъже се опитваха да не гледат вратата на банята. Те дочуваха как болката последователно растеше и намаляваше.
	— На колко години са децата ви? — попита разсеяно доктор Тулей, скривайки загрижеността си, докато пишеше. Когато влезе той забеляза щастливия хаос на мъничката втора спалня отделно от малката безцветна всекидневна — достатъчно голяма за двете свързани легла, а играчките бяха разпилени. — Моите са големи. Аз имам три дъщери.
	— Какво! О, нашите са на четири и на осем. Те са… Те и двете са момичета.
	— Имате ли бавачка?
	— Да. Въпреки дъжда тази сутрин тя заведе децата на училище. Минават през пристанището и вземат _bo-pi_. — _Bo-pi_ беше такси без официално разрешение, незаконно, но почти всички го използваха от време на време. — Училището е край „Гардън роуд“. Повечето дни те настояват да ходят сами. Те са в абсолютна безопасност.
	— Да, разбира се.
	Ослушаха се. Всяко сподавено усилие отекваше в двамата мъже.
	— Е, не се притеснявайте — каза докторът колебливо. — Ще се погрижа да изпратят лекарствата — има аптека в хотела. Ще ги прибавя към сметката ви. Ще се върна довечера в шест, колкото ми е възможно по-рано. Ако има някакъв проблем… — Той внимателно подаде една рецепта. — Телефонният ми номер е на рецептата. Няма да се колебаете и ще ми позвъните, нали?
	— Благодаря. А сметката…
	— Не е нужно да се тревожите за това, мистър Марлоу. Първата задача е да се оправите. — Доктор Тулей гледаше във вратата. Страхуваше се да тръгне. — Бяхте ли в армията?
	— Не. Във въздушните войски.
	— А! Брат ми беше един от малкото. Той бомбардира в… — Спря. Фльор Марлоу викаше колебливо през вратата:
	— Докторе… бих… бихте ли…
	Тулей отиде към вратата.
	— Да, мисис Марлоу? Добре ли сте?
	— Бих… Бихте ли…
	Той отвори вратата и я затвори след себе си.
	— Аз… то… — Нов спазъм я накара да се сгърчи.
	— Не се тревожи — каза той, като я успокояваше. Сложи едната си ръка на гърба й, а другата върху стомаха й, като й помагаше да поддържа измъчените коремни мускули. Ръцете му масажираха внимателно и с вещина. — Ето, ето! Само се освободи, аз няма да позволя да паднеш. Ти си точно на възрастта на моята най-малка дъщеря. Аз имам три, а най-голямата има две деца… Ето, само се отпусни, просто недей да мислиш за болките, скоро ще се почувстваш добре и ще ти стане топло…
	След известно време спазмите отминаха.
	— Аз… Боже, съжа… съжалявам. — Младата жена започна пипнешком да търси рулото с тоалетната хартия, но отново я разтърси спазъм. Докторът се чувстваше неловко в малката стая, но продължаваше да се грижи и да я подкрепя. Една болка полази по гърба му.
	— Аз съм… аз съм добре сега — каза тя. — Благодаря.
	Знаеше, че това не е така. Цялата се беше изпотила. Той избърса лицето и ръцете й вместо нея. После й помогна да стане, като я поддържаше. По хартията имаше следи от кръв, а също и по чинията, но все още нямаше кръвоизлив и той въздъхна с облекчение.
	— Ще се оправиш — каза той. — Ето, задръж една секунда. Не се страхувай. — Той сложи ръцете й на мивката. Бързо сгъна една суха кърпа по дължината и я уви здраво около стомаха й, опъна краищата й, за да може да я държи. — Това е най-доброто за разбъркан стомах. Поддържа го и го държи топъл. Дядо ми също беше лекар, в индийската армия, и се кълнеше, че това е най-доброто. — Той я погледна настойчиво. — Ти си една чудесна смела млада жена. Ще се оправиш. Готова ли си?
	— Да. Съ… съжалявам за…
	Той отвори вратата. Питър Марлоу се втурна да помогне. Сложиха я в леглото.
	Един сноп влажна коса лежеше на челото й. Д-р Тулей я изтри и се вгледа в нея замислено.
	— Мисля, млада госпожо, че ние ще те оставим в болница за ден-два под наблюдение, но няма за какво да се безпокоиш. По-добре е да дадем всички шансове на бъдещото бебе, нали? А и две малки деца, с които да се ядосваш. Два дена почивка ще бъдат достатъчни. — Дрезгавият му глас ги развълнува и успокои. — Ще направя каквото е необходимо и ще се върна след четвърт час. — Погледна Питър Марлоу изпод огромните си гъсти вежди. — Стационарът е в Каулуун, така че това ще спести пътуването до Острова. Много от нас го използват. Той е добър, чист и оборудван за всякакви спешни случаи. Не е лошо да приготвиш багажа й — написа адреса и телефонния номер. — И така, млада госпожо. Ще се върна след няколко минути. Би било добре да не се безпокоите за децата. Зная какво изпитание може да бъде това, когато си болен. — Той се усмихна и на двамата. — Няма да се безпокоите за нищо, нали, мистър Марлоу? Ще поговоря с вашия прислужник и ще го помоля да помогне, за да бъде всичко в отлично състояние. И не се безпокойте за парите. — Ние в Хонконг се отнасяме приятелски с нашите нови гости.
	Тюй излезе. Питър Марлоу седна на леглото. Печален.
	— Надявам се, че децата са стигнали до училището без проблеми — каза тя.
	— О, да. Ах Соп е чудесна.
	— Как ще се справиш?
	— Лесно. Ще съм като старата майка Хабърд. Става въпрос само за ден-два.
	— Аз… аз се надявам, че няма… няма да струва твърде много — каза тя едва чуто.
	— Не се безпокой за това, Фльор. Всичко ще бъде наред. Гилдията на писателите ще плати.
	— Ще плати ли, Питър? Обзалагам се, че няма, поне не сега. Истинска напаст! Ние… ние сме толкова притеснени с нашия бюджет вече.
	— Винаги мога да взема на заем срещу падежа на мъртвия чек следващата година. Не се…
	— О, не! Няма да направим това, Питър. Не трябва. Разбрахме се. Иначе… иначе ти ще си притиснат до сте… стената.
	— Ще намеря някакъв изход — каза той уверено. — Следващият петък е тринайсета дата, а това винаги ни е носило щастие.
	Неговият роман беше публикуван на тринадесети и влезе в списъка на бестселърите също на тринадесети. Когато бяха на дъното преди три години, на един друг тринадесети той направи чудесна сделка за сценарий на филм, който отново ги беше спасил. Първото му назначаване за сценарист беше потвърдено на тринадесети. А миналия април, в петък на тринадесети едно от студията на Холивуд откупи филмовите права за романа му за 157 000 долара. Агентът взе 10 процента и тогава Питър Марлоу разпореди онова, което остана за пет години напред. Пет години мъртъв падеж. 25 000 за година всеки януари. Достатъчно, ако се изразходваха внимателно за училище, разходи по медицинското обслужване, ипотеката, колата и другите плащания — пет великолепни години на свобода от обичайните грижи. И свободата да отхвърли едно място за сценарист, за да може да дойде в Хонконг за една година, без да му плащат, но свободен да се погрижи за втората си книга. „О, за Бога — помисли си Питър Марлоу изплашен. — Какво по дяволите търся все пак? Какво по дяволите правя тук?“
	— Боже, ако не бях настоял да отидем на онова празненство, това никога нямаше да се случи.
	— Съдба. — Тя се усмихна леко. — Съдба, Питър. Спомни си какво си… си ми казвал винаги. Съдба. Това е _джос_, просто _джос_, Питър. О, Боже чувствам се ужасно.


>	40

#	10:01 часа

	Орланда Рамос отвори вратата на апартамента си и сложи мокрия си чадър на поставката.
	— Влез, Линк — каза тя, сияеща. — _Minha casa e vossa casa_ — моята къща е твоя къща.
	Линк се усмихна и попита:
	— Сигурна ли си?
	— Ще видим. Това е един стар португалски обичай… да предложиш къщата си.
	Тя съблече блестящия си, много модерен шлифер.
	Направи му впечатление колко чиста и спретната беше всекидневната — с добър вкус и гостоприемна. Тя затвори вратата след него и окачи палтото му на една закачалка. Той отиде до френските прозорци, които излизаха на малък балкон. Апартаментът й беше на осмия етаж на „Роуз корт“ на „Коутуол роуд“.
	— Винаги ли вали така силно? — попита той.
	— Когато има истински тайфун е и по-зле. Може би дванадесет до осемнадесет инча на ден. После се получават кални пързалки и се налага да измиват жилищните райони.
	— Все едно че си в самолет, Орланда. В някоя изпълнена с ухания нощ трябва да е страхотно.
	— Да. Така е. Обожавам я. Можеш да видиш целия Каулуун. Преди да построят „Синклер тауърс“ — това е блокът, точно отпред, имахме най-прекрасната гледка в Хонконг. Знаеш ли, че „Синклер тауърс“ е собственост на „Струан“? Мисля, че Йан Дънрос помогна да бъде построен, само за да ядоса Куилън. Апартаментът в надстройката тук е на Куилън… поне беше.
	— Той развали изгледа му, така ли?
	— Направо го съсипа.
	— Това е една скъпоструваща атака.
	— Не. И двата блока са изключително доходоносни. Куилън ми каза, че всичко в Хонконг се изплаща за три години. Всичко. Собствеността е единственото нещо, което си заслужава да притежаваш. Ти би могъл да на… — тя се засмя. — Можеш да подобриш материалното си състояние, ако желаеш.
	— Ако остана къде ще живея?
	— Тука в „Мид Левълс“. По-нагоре под върха винаги е много влажно, стените са мокри и всичко е потънало в плесен.
	Тя свали кърпата от главата си и разтърси коса. След това седна на облегалката на един стол, гледаше го в гръб и търпеливо чакаше.
	— От колко време си тук? — попита той.
	— От пет, от почти шест години. Откакто построиха блока.
	Той се обърна и се облегна на прозореца.
	— Страхотно е. Ти също.
	— Благодаря, любезни господине. Ще пиеш ли кафе?
	— С удоволствие.
	Линк Бартлет прокара пръсти през косата си, взирайки се в една стара картина, рисувана с маслени бои.
	— Това Куанс ли е?
	— Да. Да, така е. Куилън ми го даде. Еспресо?
	— Да. Черно, ако обичаш. Бих искал повече да разбирам от живопис…
	Щеше да добави: „Кейси разбира“, но се спря и я видя да отваря една от вратите. Кухнята беше голяма, съвременна и много добре оборудвана.
	— Донякъде ми напомня за „Къща и градина“.
	— Идеята е на Куилън. Той обича храната и обича да готви. Проектът е изцяло негов, останалото… останалото е мое, въпреки че той ме учеше на добър вкус.
	— Съжаляваш ли, че си скъсала с него.
	— И да, и не. _Джос_, предопределение. Беше му дошло времето. — Нейната смиреност го развълнува. — Не можеше да трае вечно. Не можеше. Поне не тук.
	Видя, че за миг през нея мина тъга, но тя е отхвърли и се зае с блестящата машина за кафе. Никъде по полиците нямаше петна.
	— Куилън беше педант по отношение на реда и благодаря на Господ, това ми помогна да преодолея раздялата. Моята дойка, Ах Фат ме докарва до лудост.
	— Тя тук ли живее?
	— О, да. Да, разбира се, но сега е на пазар. Стаята й е на края на коридора. Разгледай, ако искаш. Няма да се забавя дълго.
	Изпълнен с любопитство, той се разходи. Приятна трапезария с кръгла маса за осем души. Спалнята й беше в бяло и розово, лека и въздушна, с меки розови завеси, които висяха от тавана и падаха около огромното легло. Имаше деликатно аранжирани цветя. Модерна баня, облицована с плочки, безупречна и с хавлиени кърпи, в подходящ цвят. Втора спалня с книги, телефон, стереоуредба, по-малко легло и отново всичко спретнато и с вкус.
	„Кейси не може да се мери с нея“, каза си той като се сети за артистичната небрежност и неподреденост на малката й къща в каньона Лос Анжелос — боядисано в брик, купове книги навсякъде, барбекю, телефони, циклостили, електрически пишещи машини. Той се обезпокои от мислите си и от начина, по който сякаш автоматично ги сравняваше, върна се обратно в кухнята като мина край стаята на бавачката с безшумна походка. Орланда се беше съсредоточила в кафе — машината и не забелязваше, че в този момент той я наблюдава. Доставяше му удоволствие да я гледа.
	Рано тази сутрин той й се обади много загрижен. Събуди я, за да й напомни да отиде на лекар за всеки случай, тъй като снощи докато той, Кейси и Дънрос излязат на брега тя вече се беше прибрала у дома.
	— О, благодаря ти, Линк. Много мило, че ми се обади. Аз съм добре. Поне засега. Ти добре ли си? Кейси добре ли е? О, нямам думи да изразя благодарността си. Бях ужасно изплашена… Ти спаси живота ми, ти и Кейси…
	Те си побъбриха щастливо по телефона, тя обеща да се прегледа за всеки случай и тогава той я попита дали би желала да закусят заедно. Тя веднага се съгласи. Закусиха на върха на „Мандарин“ с яйца по бенедиктински, препечени филии и кафе и се чувстваха великолепно.
	— Мислех, че съм мъртва. Знаех, че ще се удавя, Линк. Ако не беше направил всичко толкова бързо аз никога… В момента, в който се оказах във водата, скъпата Кейси беше там и аз отново бях жива и вън от опасност.
	Това беше най-хубавата закуска, която му се беше случвала някога. Тя му подаваше препечена филия, наливаше му кафе, без да я моли за това, вдигаше му салфетката. Уверена и женствена, Орланда го караше да се чувства мъжествен и силен. Веднъж си протегна ръката и я сложи върху неговата — дълги пръсти и изящни нокти. Усещането от това докосване все още го владееше. След това я придружи до вкъщи, измъкна една покана да се качи и сега беше там. Очите му се плъзгаха по нея.
	„Господи — помисли си той, — добре е да внимавам.“
	— О, не те видях Линк. Ти вървиш тихо за мъж с твоята височина.
	— Извинявай.
	— Няма за какво! — Парата засъска пронизително и струята започна да пълни чашите. — Капка лимон?
	— С удоволствие. А ти?
	— Аз предпочитам капучино.
	Тя затопли млякото, звукът беше прекрасен, а ароматът на кафето — великолепен. След това отнесе подноса до масата за закуска. Сребърни лъжици и хубав порцелан. И двамата усетиха флуидите в стаята, но се преструваха, че не съществуват.
	Бартлет отпи от кафето.
	— Чудесно е, Орланда. Най-хубавото, което някога съм пил. Особено е.
	— То е заради парченцето шоколад.
	— Обичаш ли да готвиш?
	— О, да. Много. Куилън каза, че съм добра ученичка. Обичам да се занимавам с къщата и да организирам празненства, а Куилън винаги… — Върху лицето й се появи лека бръчка. Тя го погледна в очите. — Изглежда непрекъснато го споменавам. Съжалявам, но това все още… все още е по навик. Той беше първият мъж в живота ми, единственият мъж, затова е част от мен, неотделима.
	— Не трябва да ми обясняваш, Орланда, аз раз…
	— Зная, но ми се иска. Нямам истински приятели, никога на никого не съм говорила за него, никога не съм искала, но някак си… някак си, е добре! Харесва ми да съм с теб и… Внезапно огромна усмивка я озари. — Разбира се! Забравих! Сега аз съм твоята отговорност! — тя се изсмя и плесна с мъничките си ръце.
	— Какво искаш да кажеш?
	— Според китайския обичай ти се намеси в съдбата или предопределението. О, да. Ти се сблъска с боговете. Спаси живота ми, защото без теб непременно щях да съм мъртва. Но това щяха да решат боговете. И тъй като ти се намеси, взе върху себе си тяхната отговорност, затова сега трябва да се грижиш за мен завинаги. Това е хубав и мъдър китайски обичай. _Завинаги!_
	— Съгласен съм! — Той се засмя с нея — силата на нейната радост го заливаше.
	— О, добре! — каза тя, а след това стана по-сериозна и докосна ръката му. — Само се шегувах, Линк. Ти си толкова галантен. Не съм свикнала на такова внимание. Официално те освобождавам — моята китайска половина те освобождава.
	— Може би не искам да бъда освободен.
	Изведнъж той видя, че очите й се разшириха. Нещо стягаше гърдите му, сърцето му учести ударите си. Парфюмът й го привличаше. Изведнъж силата между тях преля. Ръката му се протегна и докосна косата й — нежна като коприна, прекрасна и чувствена. Първо докосване. Погали я. Леко потръпване и вече се целуваха. Усети устните й, за миг податливи, съвсем лека влага, никакво червило, вкусът така чист и приятен.
	Страстта им растеше. Ръката му се плъзна към гърдите й. Тя отново потръпна и се опита да се отдръпне, но той я държеше здраво. Ръцете й се облегнаха на гърдите му и притихнала за миг, докосвайки го, а след това се притисна до него и прекъсна целувката, но остана близо.
	— Линк… ти…
	— Чувстваш се толкова добре — каза той тихо, като я държеше до себе си. Наведе се, за да я целуне отново, но тя отбягна целувката.
	— Чакай, Линк. Първо…
	Той я целуна по врата и се опита отново, усещайки желанието й.
	— Линк, чакай… първо…
	— Първо целувай, после чакай!
	Тя се засмя. Напрежението намаля. Той се наруга за това, че е направил грешка, желанието му беше силно, подбуждано от нейното. Моментът беше отминал и те отново бяха разделени. Гневът му започна да се надига, но преди да го обземе, тя го целуна. Изведнъж ядът му се изпари. Остана само топлината.
	— Ти си твърде силен за мен, Линк — каза тя, гласът й беше гърлен, ръцете й около врата му, но предпазливо. — Твърде силен и твърде привлекателен и приятен, и истински, аз наистина ти дължа живота си.
	Ръката й галеше врата му и той го почувства в слабините си. Тя вдигна поглед към него, беззащитна, предана и още неопетнена. _„Може би“_, помисли си той.
	— Първо да поговорим — каза тя като се отдръпна, — а след това по всяка вероятност пак ще се целуваме.
	— Добре.
	— Мистър Бартлет! Всички американци като теб ли са?
	— Не — отговори той веднага, но тя не се хвана на въдичката.
	— Да, зная — гласът й беше сериозен. — Зная. Това е, за което исках да говоря с теб. Кафе?
	— Разбира се.
	Преценяваше я, желаеше я, несигурен в тази джунгла, очарован от нея.
	Тя внимателно сипа кафето. Вкусът му беше така приятен, както и на първото. Той се владееше въпреки, че болката оставаше.
	— Хайде да отидем във всекидневната — каза тя. — Ще ти донеса чашата.
	Той се изправи и остави ръката си върху кръста й. Тя не възрази и той почувства, че неговото докосване й харесва.
	— Седни тук — каза той като потупа едната облегалка. — Моля те.
	— По-късно. Искам първо да говоря — тя се усмихна малко срамежливо и седна на канапето срещу него. Беше тъмносиньо кадифе и подхождаше на китайския килим. — Линк, познавам те едва от няколко дена и… не съм леко момиче. — Орланда се изчерви и продължи с устрем, като не му даде възможност да се намеси. — Съжалявам, но не съм. Куилън беше първият и единствен и аз не търся приключение. Не и флирт. Не искам лудешко боричкане и едно срамежливо или болезнено довиждане. Научих се да живея без любов, просто не мога да изживея отново всичко това. — Обичах Куилън, но вече не. Бях на седемнадесет, когато ние… когато започнахме, а сега съм на двадесет и пет. Бяхме разделени почти три години. За три години всичко свърши. Не обичам никого и съжалявам, съжалявам, но не съм момиче за забавление.
	— Никога и не съм си и помислил, че си — съзнаваше, че лъже и проклинаше късмета си. — По дяволите, какъв мислиш, че съм аз?
	— Мисля, че си един чудесен мъж — каза тя искрено, — но в Азия едно момиче, всяко едно момиче разбира, че мъжете искат да се чукат и това е така. Съжалявам, Линк, не си падам по случайното чукане. Възможно е това да стане един ден, но не сега. Е да, аз съм евроазиатка, но не съм… знаеш какво искам да кажа, нали?
	— Разбира се — каза той и добави: — казваш, че си _забранен плод_.
	Усмивката й изчезна и тя впи поглед в него. Сърцето й се преобърна от тъга.
	— Да — промълви тя, изправяйки се готова да се разплаче. — Да, предполагам, че съм.
	— За Бога, Орланда. — Той отиде до нея и я прегърна. — Нямах намерение да прозвучи така ужасно.
	— Линк, не се опитвам да се задявам или да играя игри, или да съм недо…
	— Ясно. По дяволите, не съм дете и не насилвам… Не съм нито едно от двете.
	— Толкова съм доволна. Момент… — тя вдигна поглед и нейната невинност го разтопи. — Ти не си луд по мен, Линк, нали? Искам да кажа… не аз те поканих горе, ти настоя да дойдеш.
	— Зная — каза той, като я държеше в прегръдките си и си мислеше: „Това е истината, както е истина и това, че те желая сега. Не зная каква си, коя си, но те желая. Но какво искам от теб? Какво искам наистина? Магия ли искам? Или само една лирична песен? Ти ли си магията, която вечно търся или само още една уличница. Как срещу Кейси? Дали не сравнявам лоялността с коприната на твоята кожа?“ Той си спомни как Кейси каза веднъж: „Любовта се състои от много неща, Линк, сексът е само една част от любовта. Само една. Помисли за всички останали части. Преценявай една жена по любовта й, да, но разбери какво представлява тя.“ Но топлината й минаваше през него, лицето й беше до гърдите му и той още веднъж усети, че се възбужда. Целуна я по врата. Не искаше да сдържа страстта си.
	— Каква си ти, Орланда?
	— Аз съм… Мога да ти кажа само какво не съм — каза тя с тънкия си глас — аз не съм човек, който обича да дразни. Не искам да мислиш, че се опитвам да те дразня. Харесваш ми, много ми харесваш, но не съм… не съм само за една нощ.
	— Зная. Господи, защо си си втълпила това в главата? — Той видя, че очите й блестяха. — Няма нужда от сълзи. Никакви. Съгласна ли си?
	— Да. — Тя се отмести настрани, отвори чантата си и извади една кърпа и се избърса. — Държа се като тийнейджър или девствена весталка. Извинявай, но всичко стана много неочаквано, не бях подготвена за… Усетих, че не мога да се въздържа. — Тя пое дълбоко дъх. — Жалки извинения.
	Той се засмя.
	— Не се приемат.
	— Благодаря на Бога! — тя го наблюдаваше. — Всъщност Линк, обикновено мога да се справям със силните, с кротките и с лукавите, дори с много лукавите, без главоболия. Струва ми се, че съм изучила всяка хитрина, която е възможно да знае едно момиче. Винаги съм си представяла, че имам готов план да им се противопоставя преди още да започнат. Но с теб… — тя се поколеба, а после добави: — Извинявай, но почти всеки мъж, когото срещам, ами, винаги е едно и също.
	— Това неправилно ли е?
	— Не, но като влезеш в някоя стая или ресторант и усещаш онези цинични очи. Чудя се как мъжете биха се справили. Ти си млад и красив. Какво би направил, ако жените правеха същото с теб навсякъде, където отидеш? Представи си, когато минеш през фоайето на „Виктория енд Албърт“ да видиш, че всяка жена, независимо от възрастта — престарели бабички с изкуствени зъби, харпии с перуки, дебелите, грозните, грубиянките — всички, всички да те гледат цинично, да те разсъбличат в мислите си, открито да се опитват да интимничат, да те удрят отзад, да гледат влюбено гръдния ти кош или чатала ти, повечето от тях с лош дъх, повечето от тях потящи се и миришещи на обор и ти знаеш, че те си представят, че си в леглото им.
	— Изобщо не би ми харесало. Кейси каза същото, но с различни думи, когато дойде при мен за първи път. Зная какво имаш предвид, Орланда. Поне мога да си представя. Но така е устроен светът.
	— Да, и понякога е ужасно. О, аз не искам да съм мъж, Линк, щастлива съм, че съм жена, но понякога наистина е отвратително. Да знаеш, че за теб мислят точно като за кутия, която може да бъде купена. Очакват да кажеш „много благодаря“ на дебелия стар развратник с лош дъх, да приемеш двадесет долара и да се промъкнеш като крадец в нощта.
	Той се намръщи.
	— Как ти дойде това на ума?
	Тя се засмя:
	— Ти ме целуна.
	Той се усмихна, доволен, че бяха щастливи заедно.
	— Правилно. Така, че може би заслужавах тази лекция. Аз съм виновен… А сега онази целувка, която ми обеща — но не се помръдна. Опипваше пътя си, проучваше. „Сега всичко се промени — помисли си той. — Разбира се, че го исках, как го каза тя? Да се _“чукаш"_. Разбира се. Още искам, повече от преди. Сега играта е различна. Не зная дали искам да се включа. Правилата се промениха. Преди това беше просто. Възможно е сега да е по-просто." — Ти си хубава. Споменах ли ти, че си хубава? — каза той, като отбягваше темата, която тя искаше да започне.
	— Щях да говоря за тази целувка. Виж какво, Линк, истината е, че не бях подготвена за начина, нека да бъда откровена, за начина, по който бях атакувана, предполагам, че това е думата.
	— Това добре ли е или е лошо?
	— И двете. — От усмивката около очите й се появиха бръчици. — Да, атакувана с моето собствено желание. Ти си нещо различно, мистър Бартлет и това също е много лошо или много добре. На мен, на мен ми достави удоволствие твоята целувка.
	— На мен също. — Той отново й се усмихна. След пауза тя каза:
	— Никога не съм усещала такова желание и не съм била така погълната. Затова съм много изплашена.
	— Не трябва да се плашиш.
	Чудеше се какво да прави. Инстинктите му диктуваха: напусни. Инстинктите му диктуваха: остани. Разумът му казваше да мълчи и да чака. Чуваше сърцето си и дъжда, който барабанеше по прозорците. „По-добре е да си вървя“, помисли си той.
	— Орланда, помисли си…
	— Имаш ли време да поговорим? Само малко? — попита тя.
	— Да. Да, разбира се.
	— Исках да ти разкажа за себе си. Куилън беше шеф на баща ми в Шанхай и ме се струва, че съм го познавала цял живот. Той помогна да бъде заплатено моето образование в Щатите и винаги е бил много внимателен към мен и семейството ми. Имам четири сестри и един брат, аз съм най-голямата. Сега всички те са в Португалия. Когато се върнах в Шанхай от Сан Франциско след дипломирането си, бях на седемнадесет, почти на осемнадесет… Е, според мен той е привлекателен мъж, въпреки, че понякога е много жесток. Много.
	— Как така?
	— Вярва в личното отмъщение, това отмъщение е право на мъжа, ако той е мъж. А Куилън наистина е мъж… Винаги е бил добър с мен, и все още е. — Тя го изучаваше. — Все още ми дава издръжка и плаща за апартамента.
	— Не трябва да ми казваш нищо.
	— Бих искала да го направя, ако ти искаш да слушаш. Тогава можеш де прецениш.
	Той я изучаваше.
	— Добре.
	— Виж, донякъде това е така, защото съм евроазиатка. Повечето ни презират, открито или тайно, особено британците тук. Линк, само ме изслушай. Повечето европейци презират евроазиатците. Всички китайци го правят. Така, че ние винаги сме в отбранително положение, почти винаги се предполага, че сме незаконородени и със сигурност сме лесна песен. Боже, как мразя това. Колко скапано и вулгарно, и евтино е. И отношението на американските мъже. Странно е, но точно в Щатите спечелих себеуважението и преодолях вината, че съм евроазиатка. Куилън ме научи на много неща и ме оформи в много отношения. Дължа му много, но не го обичам. Това е, което исках да кажа. Искаш ли още кафе.
	— Разбира се. Благодаря.
	— Ще направя отново — тя стана, а походката й беше непреднамерено чувствена и той отново прокле късмета си.
	— Защо скъса с него?
	Разказа му за Макао.
	— Отидох в кревата на онзи мъж и спах там въпреки, че нищо не се случи, нищо — бедният беше пиян и не можа да направи нищо. На другия ден се престорих, че е бил чудесен в леглото. — Гласът й беше привидно спокоен сякаш излагаше обикновен факт, но той усещаше болката. — Нищо не се случи, но някой каза на Куилън. С право побесня. Нямам с какво да се защитя. Това беше… Куилън беше надалеч. Зная, че това не е извинение, но… — Тя вдигна рамене. — Съдба. _Джос._ — Със същия слаб глас му разказа за отмъщението на Куилън. — Той така постъпва, Линк. Но имаше право да е вбесен, аз не бях права.
	Парата засъска и кафето започна да капе. Ръцете й намериха чисти чаши и пресни домашно приготвени сладки и нова колосана ленена покривка, докато разказваше.
	— Все още го виждам от дъжд на вятър. Само, за да поговорим. Сега сме приятели и той е добър с мен, а аз правя каквото искам, виждам се, с когото искам. — Тя го погледна. — Ние… преди четири години ни се роди дете. Аз го исках, той — не. Каза, че мога да родя детето, но в Англия, Сега тя е в Португалия с моите родители, баща ми е пенсионер и тя живее с тях. — По страната й се търколи една сълза.
	— Негова ли беше идеята детето да остане там?
	— Да. Но е прав. Веднъж в годината ходя там. Моите родители… майка ми искаше детето, молеше ме да й го дам. Куилън е щедър и към тях. — Сълзите се стичаха по лицето й.
	— И така, сега знаеш всичко, Линк. Никога на никого, освен на теб не съм го казвала — не бях вярна любовница и не съм добра майка…
	Той отиде до нея и я задържа в прегръдките си. Почувства как тя се стапя, опитвайки се да задържи хлипанията си, притискайки се, поемайки от неговата топлина и сила.
	Когато се успокои, тя се протегна на пръсти и го целуна леко, но с огромна нежност.
	Той й върна целувката.
	Те се погледнаха с търсещи очи и отново се целунаха. Страстта им пламна. В това време чуха ключа в ключалката. Разделиха се, опитвайки се да си поемат дъх. Чуха грубия глас на бавачката от коридора.
	— Уу?
	Останала без сили, Орланда оправи косата си с една четка.
	— Аз съм в кухнята — извика тя на шанхайски. — Моля те, иди в стаята си, докато те повикам.
	— О? О, дяволът чужденец още е тук, нали? Ами какво ще стане с моите покупки? Направих някои покупки!
	— Остави ги до вратата.
	— Много добре, млада любовнице — извика в отговор бавачката и отмина като мърмореше. Вратата се затвори след нея със силно затръшване.
	— Те винаги ли тряскат вратите? — попита Линк, а сърцето му още се блъскаше в гърдите му.
	— Да, да, така изглежда. — Ръката й отново беше на рамото му, а ноктите й галеха врата му. — Извинявай.
	— Няма за какво да се извиняваш. Какво ще кажеш да вечеряме заедно?
	— Ако доведеш Кейси.
	— Не. Само ти и аз.
	— Линк, мисля, че е по-добре да се откажем — каза му тя. — Сега вече сме вън от опасност. Нека просто си кажем довиждане.
	— Вечеря. Осем. Ще дойда да те взема. Ти избираш ресторанта. Храна от Шанхай.
	Тя поклати главата си.
	— Не, вече е неудържимо. Извинявай.
	— Ще дойда да те взема в осем. — Бартлет леко я целуна, после тръгна към вратата. Тя свали шлифера и му помогна да го облече. — Благодаря — каза нежно той. — Няма опасност, Орланда. Всичко ще бъде по мед и масло. Ще се видим в осем. Нали?
	— Най-добре — не.
	— Може би. — Той й се усмихна особено. — Това ще бъде съдба, _джос_. Трябва да помним боговете, нали? Ще бъда тук в осем.
	Тя затвори вратата след него, отиде бавно до стола и седна, потънала в мисли, чудейки се дали го бе отблъснала, ужасена, че е така. Дали ще се върне в осем и ако се върне как да го държи настрана, как да го залъгва, докато стане луд от желание, достатъчно луд, за да се ожени за нея.
	Стомахът й тревожно се сви. „Трябва да действам бързо — помисли си тя. — Кейси го държи в робство, тя го е омотала здраво. Единственият път за мен е доброто готвене и домашния уют и любов, любов, любов, любов и всичко, което Кейси не е. Но не и в кревата. Това е начинът, по който Кейси го е хванала в капана. Аз трябва да направя същото. Тогава ще бъде мой.“
	Орланда почувства слабост. Всичко мина чудесно, реши тя. Спомни си какво казваше Горнт: „Законът на старостта повелява всеки мъж да бъде хванат в капана на брака, хванат в капан от собствената си страст или чувство за собственост или алчност, или пари или страх, или мързел или каквото и да е, но хванат. И никой мъж никога не се жени по свое желание за любовницата си.“
	„Да. Както винаги Куилън беше прав! Но той греши по отношение на мен. Аз няма да се успокоя за половината награда. Ще се боря за всичко. Ще имам не само Ягуара и този апартамент, но къща в Калифорния и най-вече американско богатство, далеч от Азия. Няма да съм евроазиатка, а жена като всяка друга — красива, безгрижна и любяща.
	О, ще съм най-добрата съпруга, която някой мъж някога е имал.“
	— Тръгна ли си? — Ах Фат се разхождаше безшумно в стаята, разчиствайки автоматично. — Добре, много добре. Да направя ли чай? Трябва да си уморена. И така, чай, а?
	— Не. Да, да направи, Ах Фат.
	— Да направя чай. Работа, работа, работа. — Старицата се затътри към кухнята. Беше облечена в черни торбести панталони и бяла блуза с набор, а черната й коса беше на дълга плитка. Тя се грижеше за Орланда от раждането й. — Добре го огледах долу на стълбите, когато ти и той пристигнахте. За един прост човек той е доста представителен — каза тя размишлявайки.
	— О? Не те видях. Къде беше?
	— Долу до стълбите. — Изкикоти се Ах Фат. — _Ееее_, погрижих се добре да се скрия, но исках да го видя. Хм. Ти изпрати нещастната си стара робиня навън в дъжда със старите ми кокали, а какво значение има дали съм тук, или не? Кой ще ти донесе сладкиши и чай или нещо за пиене в леглото, когато си си свършила работата, а?
	— О, млъкни! Млъкни!
	— Недей да говориш така на старата си майка! Тя знае как да се грижи за теб! Е, да, малка императрице, но и на двамата ви беше ясно, че мъжът и жената са готови да се съединят в битката. Вие двамата изглеждахте толкова щастливи, като котки във варел с риба. Но нямаше нужда аз да излизам.
	— Чуждите дяволи са различни, Ах Фат. Исках го тука сам. Чуждите дяволи са срамежливи. А сега направи чая и пази тишина или пак ще те изпратя навън!
	— Той ли ще е новият господар? — извика Ах Фат с надежда. — Време е да си имаш господар, не е добре да си нямаш димящ комин пред вратата от нефрит. Твоята врата ще се съсухри и ще стане суха като пръст от малкото й употреба. О, забравих да ти кажа две новини. Предполага се, че Бившите вълци са от Макао. Те ще ударят отново преди новата луна. Така говори мълвата. Всички се кълнат, че е истина. А другата е, че, хм, старият Кафър Ток на сергията за риба казва, че този чужд дявол от Голдън Маунтън има повече злато от евнуха Танг.
	Танг беше легендарен евнух в двора на императора в забранения град Пекин, чиято страст към златото била толкова голяма, че целият Китай не можел да я задоволи. Толкова много го мразели, че следващият император го натоварил с нечестно спечеленото, докато тежестта на златото не го смазала до смърт.
	— Ти не ставаш по-млада! Ние трябва да сме сериозни. Той ли ще е?
	— Надявам се — каза Орланда бавно.
	„О, да“ — помисли си тя пламенно, без сили от вълнение. Знаеше, че Линк Бартлет е единствената възможност в живота й. Изведнъж отново се изплаши, че е преиграла, че той няма да се върне. Тя избухна в сълзи.


	Бартлет пресече малкото фоайе и излезе навън, за да се присъедини към половин дузина хора, които нетърпеливо чакаха такси. Пороят беше непрекъснат. Коли и камиони ръмжаха предпазливо нагоре и надолу по стръмния път, плискаха през водовъртежите и въртопите, чистичките на колите цъкаха, а прозорците бяха замъглени.
	„Може би трябва да се заемем със строителство тук. Когато много хора се борят за малко земя това означава печалба, огромна печалба. И се изплаща за три години. — Господи!“ — помисли Бартлет.
	Едно такси се завъртя, без да го е грижа, че има локви. Слязоха пътници, други се качиха с мърморене. Една китайска двойка излезе от входа, бутна го, както и останалите от редицата — високо говореща жена с огромен чадър и скъп шлифер, а съпругът й хрисим и кротък край нея. „Ще те вземат дяволите, маце — помисли си Бартлет — няма да ме изпревариш.“ Той се придвижи в по-добра позиция. Часовникът му показваше 10:35.
	„А сега какво нататък? — запита се той. — Не се оставяй да си изгубиш ума по Орланда. «Струан» или Горнт!
	Днес е денят на схватката, утре е петък — денят за разчистване на сметките, уикендът е за прегрупиране, понеделник е за последната атака и към три часа следобед трябва да имаме победител.
	Кой искам да победи? Дънрос или Горнт?
	Този Горнт е късметлия, беше късметлия. Господи, Орланда е нещо друго. Щях ли да скъсам с нея, ако бях на негово място? Разбира се. Разбира се, че щях. А, може би не — нищо не се е случило. Но щях да се оженя за нея в мига, в който това беше възможно и нямаше да изпращам нашето дете като пакет за Португалия. Този Горнт е един негодник и мръсник. Или дяволски умен. Кое?
	Тя изложи всичко хубаво и чисто, също като Кейси, но по различен начин, въпреки че резултатът е същият. Сега всичко е усложнено или просто. Кое?
	Искам ли да се оженя за нея? — Не.
	Искам ли да я изоставя? — Не.
	Искам ли я в леглото? — Разбира се. Тогава започни кампания, вкарай я в леглото — без ангажименти. Недей да играеш играта според женските правила, всичко е почтено в една война. Всъщност какво е любовта? Както каза Кейси, сексът е само част от нея…
	Кейси. Ами тя? Сега няма да чакам дълго за Кейси. И тогава леглото или сватбените камбани или довиждане, или какво? Да ме вземат дяволите, ако поискам да се оженя отново. Онова време беше отвратително. Странно, не съм мислил за нея отдавна.“
	Когато Бартлет се върна от Тихия океан през 45-та, той я срещна в Сан Диего и след седмица се ожени за нея. Изпълнен с любов и амбиция се хвърли в начеването на строителния бизнес в Южна Калифорния. Беше точният момент в Калифорния — всички форми на строителство процъфтяваха. Първото дете дойде след десет месеца, второто една година по-късно, а третото десет месеца след това, а междувременно работа в събота и неделя. Харесваше му да работи, беше млад и силен и преуспяваше, но се движеше настрани. След това започнаха караниците и вайкането и „ти никога не прекарваш повече време с нас, а се бъхтеше, а аз искам да отида до Франция и Рим и защо не си идваш рано вкъщи, имаш ли приятелка, зная, че имаш приятелка…“
	Но нямаше приятелка, само работа. И един ден писмото от адвоката. Просто по пощата.
	„Глупости — помисли си Бартлет ядосано, защото все още го болеше. — Аз съм един от многото и това се е случвало по-рано и ще се случва пак. Дори и така твоето писмо или телефонно обаждане носи болка. Боли и струва пари. Струва ти много, а адвокатите вземат най-много. Те вземат добра част и умно раздухват огъня между вас за тяхната собствена проклета печалба. Разбира се. Ти си техният купон за храна. От люлката до проклетия гроб адвокатите носят неприятности и се хранят от твоята кръв. Глупости. Адвокатите са истинската чума на добрите стари САЩ. През целия си живот съм срещал само четирима добри, а останалите? Никой от нас не е вън от опасност.
	Да. Това копеле Стоун! Той направи убиец от мен, нея превърна в зъл демон, изправи нея и децата срещу мен завинаги. Почти ме съсипа — мен и бизнеса. Надявам се, че копелето ще гние за вечни времена.“


>	41

#	10:30 часа

	Беше валяло почти дванадесет часа и почвата в колонията подгизна, макар че резервоарите бяха почти празни. По-голямата част от дъжда се стичаше по изпечената почва и заливаше ниските места, като превръщаше мръсните пътища в мочурища, а местата за строеж в езера. Част от водата проникваше по-надълбоко. В селищата, разпръснати из планината, проливният дъжд беше бедствие.
	Градчета от разнебитени колиби, построени от всякакви стари железа, мукава, дъски, ламарина, брезент, кофражни платна, подпрени една до друга, пласт върху пласт, нагоре-надолу из планината с пръстени подове и тъмни, тесни улички, плувнали във вода, мръсни, разкаляни, с дупки и разбира се опасни. Дъжд, който се излива през покриви и пропива завивки, постели, дрехи. Хора, натъпкани един върху друг, стоически свиваха рамене и чакаха дъждът да спре. Това беше Китай и веднъж минали границата, всички китайци ставаха законни заселници и можеха да останат колкото искат, според старо одобрение на хонконгското правителство.
	Силата на колонията винаги е била в нейната евтина, многобройна и безконфликтна работна сила. Колонията осигуряваше постоянно убежище и искаше в замяна само мирен труд, независимо каква бе надницата за деня. Хонконг никога не търсеше емигранти, но хора от Китай винаги идваха. Те пристигаха денем и нощем, с кораби, пеша, дори и на носилка. Пресичаха границата всеки път, когато глад или размирици разтърсваха КНР, за да останат и бъдат претопени, но идваше време, когато се връщаха вкъщи, защото Китай оставаше завинаги техен дом, дори и след десет поколения. Бежанците невинаги бяха добре дошли. Миналата година колонията беше почти залята от хора. По някаква неизвестна причина и без предупреждение, граничарите на Китай охлабиха строгия контрол и в продължение на една седмица ежедневно се изсипваха хиляди китайци. Идваха главно през нощта, над и през символичната, единична ограда, която разделяше Новите територии от Куантунг, съседната провинция. Полицията беше безпомощна да спре притока. Наложи се да извикат армията. Една нощ, през май, почти шест хиляди от незаконно преминаващите тълпи бяха арестувани, нахранени и на другия ден, върнати през границата. Но няколко хиляди се спасиха от капана. Катастрофата продължаваше нощ след нощ, ден след ден. Десетки хиляди новодошли. Скоро тълпи от възмутени китайци, изпълнени със съчувствие, дойдоха на границата, за да се опитат да спрат депортирането. Но то беше необходимо, защото колонията бе претъпкана с незаконни бежанци и беше невъзможно да се изхранят, подслонят и приобщят толкова много внезапно придошли хора. Вече имаше безброй, за които трябваше да се грижат, а някога бяха съвсем малък процент.
	Скоро, така внезапно, както и започна, човешкият поток спря и границата бе затворена. Отново по неизвестна причина.
	Между сто и двеста хиляди избегнаха капана и останаха. Дядото и бабата на Спектакълс Уу и четирима чичовци, със семействата си, общо седемнадесет души, бяха сред тях. Откакто пристигнаха живееха в заселената област, високо над Абърдийн. Спектакълс Уу уреди всичко. По-голямата част от земята бе притежание на фамилията Чен и доскоро бе без стойност. Сега вече стана ценна. Семейство Чен я даваше под наем, сантиметър по сантиметър, на всеки, който желаеше да плаща. Спектакълс Уу с благодарност бе наел 20 на 12 инча за 1.00 ХК на инч месечно и помогна на семейството да скалъпи изграждането на две жилища, които до падането на този дъжд, бяха сухи. Имаше по един кран за вода на сто семейства, нямаше канализация и електрическо осветление, но градът на тези незаконни заселници процъфтяваше и беше много добре уреден. Един от чичовците вече имаше малка работилница за изкуствени цветя, разположена в един бордей, за 1.50 ХК на инч месечно. Друг беше наел сергия и продаваше вкусни оризови питки и оризова каша, направени според изискванията на Нинг-ток. Всичките седемнадесет души работеха вече осемнадесет месеца, за да се изхранят. Имаше и бебе, родено миналата седмица. Дори на двегодишните възлагаха по-лека работа — да подреждат пластмасовите листенца за изкуствените цветя, които младите и по-възрастните изработваха. За много от заселниците на хълма те бяха източник на пари за храна, а също и за комар.
	„Да — мислеше си Спектакълс Уу въодушевено — дано Бог ми помогне да получа навреме част от наградата за залавянето на Бившите вълци, за да заложа на съботните надбягвания на Лоцман, черния жребец, който, според всички предзнаменования, ще спечели.“
	Той сподави прозявката си. Крачеше тежко, босокрак, по една от тесните, лъкатушещи улички в селището, а до него вървеше шестгодишната му племенница. Също босонога. Дъждът продължаваше да замъглява дебелите стъкла на очилата му. И двамата стъпваха внимателно, за да не попаднат върху счупено стъкло или ръждясали ламарини. На места калта стигаше до глезени. И двамата бяха навили панталоните си. Тя носеше широка сламена шапка. Неговата беше обикновена, купена на старо, както и дрехите. Това беше единственото облекло, което притежаваше, освен обувките в найлонов плик, за да ги предпази от дъжда. Прескачайки една мръсна дупка, той едва не изгуби равновесие. _„Дю не ло мо“_, изруга той, щастлив, че не живее тук, че стаята, която нае и делеше с майка си, до полицейския участък в Ийст Абърдийн, е суха и не бе изложена на капризите на боговете на времето, както тези тук. „И благодаря ти Боже, че не трябва да изминавам целия този път всеки ден. Дрехите ми щяха да се съсипят и цялото ми бъдеще би било поставено на карта, защото в «Спешъл интелиджънс» обичат чистотата и точността. О, Боже, нека това бъде моят ден!“
	Налегна го умора. Навел глава, усещаше дъждът да капе по врата му. Дежури цялата нощ. Рано тази сутрин, когато тръгваше от участъка, му казаха, че ще обискират старата бавачка Ах Там. Тя бе свързана с Бившите вълци, които той откри и проследи до нейната бърлога. Затова Уу каза, че ще се върне навреме от посещението при смъртно болния си дядо.
	Погледна часовника си. Все още имаше достатъчно време да измине милята до участъка. Успокоен, тръгна пак, мина покрай купчина смет и излезе на по-голяма уличка. Край нея бе отводната яма.
	— Внимавай, пета племеннице, каза той.
	— Да, разбира се, шести чичо. Може ли да дойда с теб? — попита малкото момиче щастливо.
	— Само до сладкарската сергия. Внимавай! Виж, още едно счупено стъкло!
	— Уважаемият дядо ще умре ли?
	— Това знаят само боговете. Часът на смъртта се определя от тях, не от нас. Тогава защо да се тревожим, нали?
	— Да — съгласи се тя важно. — Да, боговете са си богове.
	„О, богове, бдете над уважаемия дядо и направете приятни дните, които му остават“, молеше се той. След това добави за всеки случай: „Аве Мария и Иисусе, благословете стария ми дядо. Кой знае дали християнският бог или даже истинските богове съществуват. По-добре да умилостивиш всички, ако можеш. Нищо не ти струва. Може пък да помогнат. А може да спят в момента, или да са излезли да обядват. Няма значение. Животът си е живот, боговете — богове, парите — пари. Нужно е да се подчиняваме на законите, а днес трябва много да внимавам.“
	Снощи излезе с дивизионния сержант Мок и Змията. За пръв път отиваше с тях на едно от специалните нападения. Атакуваха три свърталища за комар, но любопитно, не пипнаха останалите пет — много по-печеливши, макар че бяха на същия етаж в същата сграда.
	„О, да можех да получавам част от подкупите. Подкрепи ме, Сатана! Искам да бъда в «Спешъл интелиджънс», защото ще имам сигурна, важна служба, ще знам всички тайни, тези тайни ще ме закрилят, а после, когато се оттегля, тайните ще ме направят богат.“
	Завиха и стигнаха до сладкарската сергия. Той поговори една-две минути с беззъбата старица, плати две медни монети, а тя даде на момиченцето сладка оризова питка и малко нарязани, сладко-горчиви портокалови кори, изсушени на слънце и увити във вестник.
	— Благодаря, шести чичо, — каза момиченцето и го погледна сияещо изпод шапката си.
	— Дано да ти харесат, пета племеннице, — отвърна той. Обичаше я, щастлив, че е хубава. „Ако боговете са благосклонни към нас, като порасне, ще стане красива. Ще продадем девствеността й много скъпо, а по-късно ще носи доход на семейството.“
	Спектакълс Уу бе много горд, че успя да направи толкова много за тази част от семейството в момент на нужда. „Всички са здрави и нахранени, а сега с моя процент от работилницата за изкуствени цветя на деветия чичо, ще плащам наема една-две години. Ще мога да ям хубава оризова нинг-ток каша три пъти в седмицата безплатно. Това ще допълва дохода ми, така че не е необходимо да взимам подкупа, който лесно ще получа, но би провалил бъдещето ми.
	Не. Бог ми е свидетел! Няма да взимам подкупи, докато има надежда за СИ, но няма логика да ни плащат толкова малко. Аз, с 320 ХК месечно, след двегодишна служба! Никога не можеш да разбереш тези варвари!“
	— Тичай сега, аз ще се върна утре. Внимавай по пътя.
	— Да, разбира се!
	Той се наведе и тя го прегърна. Уу също я прегърна и тръгна. Тя изкачи хълма. Половината питка бе вече в устата й и я изпълваше с вкусна, насищаща, лепкава сладост.
	Дъждът беше силен и монотонен. Водата от препълнената канална яма носеше отломки към колибите по пътя си. Тя се изкачваше внимателно. Изведнъж един смачкан петнадесетлитров бидон профуча съвсем наблизо край нея и се блъсна в една мукавена стена.
	Тя стоеше вкаменена от страх.
	— Махай се, няма какво да откраднеш оттук, — изкрещя един вбесен стопанин. — Върви си вкъщи! Нямаш работа тук. Махай се!
	— Да… да — каза тя и забърза.
	Сега се изкачваше по-трудно. В този момент земята под нея поддаде и започна свличането. Стотици тонове кал, камъни и пръст помитаха всичко по пътя си. Продължи петдесет или повече ярда, като само за няколко секунди събори неустойчивите постройки, разпиля мъже, жени и деца, а някои погреба, отрязвайки тинест откос там, където някога бе селото. И спря. Внезапно, както и започна.
	В цялата планина настъпи тишина, нарушавана само от шума на дъжда. Изведнъж се понесоха викове и плач за помощ. Мъже, жени и деца наизскачаха от незасегнатите бараки, благославяйки боговете за спасението си.
	Момиченцето все още криволичеше по ръба на пропастта, където земята бе пропаднала. Ръбът се ронеше и буци кал и камъни се свличаха в пропастта. Водата от канала улесняваше това. Почувства, че се пързаля, затова пристъпи колебливо назад, но земята поддаде и тя спря, вкаменена, като стискаше здраво питката в ръцете си. Заби пръстите на краката си в меката пръст, за да запази равновесие.
	— Не мърдай — извика един старец.
	— Махни се от ръба — кресна друг, а останалите чакаха и гледаха, затаили дъх, да видят какво ще решат боговете.
	Един десетфутов къс пропадна и се срина в бездната, отнасяйки и момиченцето. То бе затрупано съвсем малко, само до колене. Увери се, че питката е в ръцете й и избухна в сълзи.


>	42

#	7:30 часа

	Полицейската кола на груповия началник Армстронг си проправяше път през кръжащата сърдита тълпа, събрана на пътя, пред банка „Хо-Пак“, водещ към полицейския участък в Ийст Абърдийн. Тълпите задръстваха улиците пред всички останали банки в областта, големи и малки — дори „Виктория“, която беше през една улица от „Хо-Пак“. Всички нетърпеливо чакаха да влязат и да изтеглят парите си.
	Навсякъде настроението бе променливо и опасно. Проливният дъжд създаваше допълнително напрежение. Бяха издигнати прегради за насочване на хората към и от банките, подсилени от неспокойни, изнервени полицаи — по 20 на 100 000 души, невъоръжени, но с палки.
	— Слава Богу, че вали — измърмори Армстронг.
	— Сър? — попита шофьорът. Дразнещ писък от лошо нагласения предпазен щит заглуши гласа му.
	Армстронг повтори по-високо и добави:
	— Ако беше горещо и влажно, цялото това проклето място щеше да е готово за борба. Дъждът е благословен.
	— Да, сър. Така е.
	След малко, полицейската кола спря пред участъка. Той влезе бързо. Главният инспектор Доналд С. С. Смит го чакаше. Лявата му ръка беше привързана за рамото.
	— Съжалявам, че закъснях — каза Армстронг. — В продължение на мили проклетото движение е задръстено.
	— Няма значение. Жалко, но нямам достатъчно хора, драги. Уест и Сентръл Абърдийн ни сътрудничат, но те също имат проблеми. Ще трябва да се задоволим с един полицай откъм гърба, той вече е на разположение, в случай, че изтървем някой от негодниците. Ние ще бъдем отпред със Спектакълс Уу.
	Смит разказа на Армстронг за плана.
	— Добре.
	— Да тръгваме ли? Не искам много да се бавя.
	— Разбира се. Навън изглежда е много рисковано.
	— Надявам се, че проклетият дъжд ще продължи докато банките затворят и изплатят последното пени. Ти ликвидира ли твоите?
	— Шегуваш се! С моята оскъдна заплата! — Армстронг се протегна — Гърбът го болеше. — Ах Там в апартамента ли е?
	— До колкото знаем. Семейството, за което работи се нарича Чънг. Той е боклукчия. Един от негодниците може също да е там, затова трябва да влезем бързо. Имам разрешение от комисаря да нося револвер. Искаш ли и ти един?
	— Не, не благодаря. Хайде да тръгваме.
	Смит беше по-нисък от Армстронг, но добре сложен и униформата му отиваше. Непохватно, заради ръката си, взе дъждобрана и тръгна, но спря.
	— Съжалявам, шефе. Брайън Куок се обади. Ще му позвъниш ли? Искаш ли да ползваш канцеларията ми?
	— Благодаря. Има ли кафе? Бих изпил една чаша.
	— Ей сега.
	Канцеларията беше спретната, удобна за работа, но сива, макар, че Армстронг забеляза скъпите столове, бюрото и радиосъоръженията.
	— Подаръци от благодарни клиенти — каза Смит самодоволно. — Ще те оставя за една-две минути.
	Армстронг кимна и набра номера.
	— Да, Брайън?
	— О, здравей, Робърт! Как върви? Старецът каза да я доведеш до управлението и да не я разпитваш в Ийст Абърдийн.
	— Добре. Тъкмо тръгваме. В управлението, а? Защо?
	— Не ми каза, но днес е в добро настроение. Изглежда имаме 16/2 тази вечер.
	Интересът на Армстронг нарасна. 16/2 означаваше, че са проникнали във вражеско скривалище и ще предадат шпионина или шпионите в полицията.
	— Нещо във връзка с нашия въпрос? — попита предпазливо, като имаше предвид „Севрин“.
	— Може би. Помниш ли какво казвах за нашия агент? Убеден съм повече от всякога, че съм прав.
	Брайън Куок премина на кантонезки. Употребяваше мъгливи изрази и намеци в случай, че го подслушват. Армстронг слушаше с растящо безпокойство, тъй като най-добрият му приятел разказваше какво се бе случило на дългата частна среща между Крос и Суслов.
	— Но това не означава нищо. Крос познава този мръсник. Дори аз съм пил с него един-два пъти, проучвайки го.
	— Може би. Но ако Крос е нашият агент, много ще му приляга да направи замяна публично. А?
	Армстронг се изпълни с мрачни предчувствия.
	— Сега не му е времето, приятелю — каза той. — Веднага щом дойда в управлението трябва да поговорим. Можем да обядваме и да разговаряме.
	Отново пауза.
	— Старецът иска да му доложиш веднага щом хванеш бавачката.
	— Добре. До скоро.
	Армстронг остави слушалката. Смит се върна. Замислено му подаде чаша кафе.
	— Лоши новини?
	— Нищо, освен проклети неприятности, каза Армстронг кисело. — Винаги проклетите неприятности.
	Той изсърба кафето. Чашката беше от отличен порцелан, а кафето освежаващо, прясно, скъпо и вкусно.
	— Това се казва кафе. Крос иска да я заведа направо в управлението, не тук.
	Смит сбърчи вежди.
	— Иисусе, какво толкова важно има в една дърта бавачка — попита ядосано. — Тя е в моя съдебен…
	— За Бога, откъде да знам! Не давам и… — По-едрият мъж овладя избухването си — извинявай, не съм спал достатъчно последните няколко дни. Не аз издавам заповедите. Крос каза да я заведем в управлението. Никакви обяснения. Той може да стъпче всеки. „Спешъл интелиджънс“ погазва всеки, знаеш как е.
	— Надменно копеле! — Смит допи кафето си. — Благодаря на Бога, че не съм в СИ. Ще ми бъде противно да имам работа с този мръсник всеки ден.
	— Аз не съм там и все пак, той ми създава неприятности.
	— Заради нашия агент ли?
	Армстронг се вторачи в него.
	— Какъв агент?
	Смит се изсмя.
	— Хайде, за Бога! Носи се слух сред Драконите, че нашите безстрашни шефове са били посъветвани да открият мръсника много бързо. Изглежда, че министърът критикува губернатора! В Лондон толкова са се сбъркали, че изпращат шефа на МИ–6. Предполагам знаеш, Съндърс пристига утре с полет на БОАК.
	Армстронг въздъхна.
	— Откъде, по дяволите, получават информация?
	— Телефонистите, уличните чистачки, кой знае. Но можеш да се обзаложиш, че поне един от тях знае всичко. Познаваш ли Съндърс?
	— Не, никога не съм го виждал.
	Армстронг отпи от кафето.
	— Щом знаят всичко, кой е агентът?
	След кратко мълчание Смит каза:
	— Този вид информация би била скъпа. Да питам ли за цената?
	— Да. Моля те — едрият мъж остави чашата си. — Агентът не те притеснява, нали?
	— Не, никак. Аз си върша работата и не се тревожа за агенти и не се мъча да ги хвана. В момента, в който заловиш и премахнеш един мръсник, ще се появи друг. Между другото, ако не беше тази проклета бъркотия в „Хо-Пак“, този участък все още щеше да е най-добрият, а моята област — Ийст Абърдийн — най-спокойната в колонията. Това е всичко, което ме засяга.
	Смит предложи цигара от скъпа, златна табакера.
	— Ще запалиш ли?
	— Не, благодаря, отказах ги.
	— Браво. Ако ме оставят на мира до пенсионирането ми след четири години, всичко ще бъде наред.
	Той запали със златна запалка и Армстронг го намрази още повече.
	— Всъщност, мисля, че е глупаво от твоя страна да не взимаш плика, който ти оставят всеки месец на бюрото.
	— Ти знаеш? — Армстронг застина.
	— Да. Не трябва да правиш нищо. Абсолютно нищо. Гарантирам.
	— Но веднъж ти заведе един на притока без гребло!
	— Това е Китай и не е същото. — Смит погледна студено. — Знаеш по-добре от мен, нали?
	— Един от твоите „приятели“ ли те помоли да ми съобщиш?
	Смит сви рамене.
	— Аз чух друг слух. Твоят дял от наградата на Драконите за откриването на Джон Чен е 40 000 ХК.
	— Не го намерих! — каза Армстронг дрезгаво.
	— Дори и така да е. Довечера ще намериш плик върху бюрото си. Така чух, драги. Само слух, разбира се.
	Мозъкът на Армстронг отсяваше информацията. Четиридесет хиляди покриваха точно най-належащия, отдавна пресрочен дълг, който трябваше да плати до понеделник. Загуби на фондовата борса.
	„Смит отново е прав — мислеше той, без горчивина. Тези негодници знаят всичко и ще бъде толкова лесно да открият какви дългове имам. Да го взема ли, или не?“
	— Само четиридесет? — попита с крива усмивка.
	— Предполагам, че са достатъчни да покрият най-належащият ти проблем — каза Смит със същия твърд поглед. — Не е ли така?
	Армстронг не се ядоса, че Змията знаеше толкова много за частния му живот. „И аз знам толкова за неговия, но не и колко има, или къде са струпани. Но би било лесно да открия, лесно да го унищожа, ако искам. Много лесно.“
	— Благодаря за кафето. Най-хубавото, което съм пил от години. Ще тръгваме ли?
	Смит облече униформения си дъждобран върху добре ушитата униформа, нагласи превръзката за ръката си, сложи кепето наперено, под обичайния ъгъл и тръгна. Докато вървяха, Армстронг накара Уу да повтори какво се беше случило и какво бе казал младежът, който твърдеше, че е един от Бившите вълци. После разказа за старата бавачка.
	— Много добре, Уу, — каза Армстронг, — когато младежът свърши. — Отлично. Отлично наблюдение и разследване. Главният инспектор Смит ми каза, че искаш да влезеш в „Спешъл интелиджънс“.
	— Да, сър.
	— Защо?
	— Изпълнява много важна роля. Важен клон от СБ, сър. Винаги съм се интересувал от безопасността. И от сигурността на колонията. Чувствам, че е интересно и важно. Бих искал да помогна, ако мога, сър.
	За момент насочиха слух към далечния вой на пожарните, идващ от хълма горе.
	— Някое тъпо копеле пак е прекатурило някоя печка, — каза Смит кисело. — Благодаря ти, Боже, за дъжда.
	— Ако всичко се окаже така, както ми докладва, ще кажа една-две думи на СИ.
	Спектакълс Уу не можа да скрие радостта си!
	— Да, сър. Благодаря, сър. Ах Там наистина е от моето село. Да, сър.
	Те завиха в тясната уличка. Тълпи от купувачи, дюкянджии, продавачи на сергии под чадъри, или под брезентови навеси ги гледаха намръщено и подозрително. Смит бе най-известният и всяваше страх в Абърдийн.
	— Ето го, сър, — прошепна Уу.
	По предварително споразумение, Смит небрежно спря пред една сергия, привидно гледайки някакви зеленчуци. Собственикът изпадна в шок. Армстронг и Уу минаха покрай входа, завиха рязко и тримата се срещнаха. Цивилният детектив беше на мястото си и охраняваше единствения изход.
	Отвътре жилището беше толкова мрачно и мръсно, колкото и отвън, с боклуци и смет на всяка площадка. Смит водеше и спря на третата площадка, разкопча кобура на пистолета си и направи една крачка встрани. Без да се колебае, Армстронг блъсна паянтовата врата и влезе бързо. Смит го последва веднага, а Спектакълс Уу нервно охраняваше входа. Стаята беше тъмна, със стари канапета и столове и стари, неприветливи пердета. Силен, сладникав мирис на опиум и готварска мазнина изпълваше въздуха. Една жена на средна възраст се вторачи в тях и изпусна вестника си. Двамата мъже се насочиха към вътрешните врати. Смит отвори една и видя разхвърляна спалня, следващата беше на мръсна тоалетна и баня, зад третата — още една спалня, натъпкана с четири неоправени легла. Отвори последната врата. Тя водеше към задръстена с мебели, мръсна, малка кухня. Ах Там се бе навела над куп съдове в отвратителна мивка. Тя се вторачи в него с празен поглед. Зад нея имаше още една врата. Отвори я рязко. Беше празна. По-скоро килер, отколкото спалня, без прозорци, с отвор за проветряване в стената и място само за малко легло без матрак и счупен скрин. По-спокоен, той се върна във всекидневната. Ах Там се тътреше след него. Всичко това не бе отнело повече от минута. Смит вдигна вестника и каза любезно:
	— Съжалявам, че ви прекъснахме, мадам, но имаме заповед за обиск.
	— К’во?
	— Превеждай, Уу — нареди Смит и младият полицай повтори казаното и както предварително се уговориха, като че е преводач на двама полицаи — тъпанари, които не говорят кантонезки.
	Устата на жената увисна отворена.
	— Обиск! — тя изпищя. — Какво ще търсите? Ние се подчиняваме на закона. Моят съпруг работи за правителството и има важни приятели. Ако търсите свърталището за комар, то няма нищо общо с нас, а е на четвъртия етаж отзад. Не знаем нищо за мръсните проститутки от 16-ти, които откриха магазин и работят по всяко време, като принуждават останалите кул…
	— Стига — каза остро Уу, — ние сме полицаи с важна задача! Тези господа са важни личности. Ти ли си жената на Чънг, чистача?
	— Да — отвърна тя враждебно. — Какво искате от нас? Не сме направили ни…
	— Стига! — прекъсна я Армстронг на английски с преднамерено високомерие. — Това ли е Ах Там? Ти! Ти си Ах Там, нали?
	— Аз? К’во? — старата бавачка подръпна неспокойно престилката си, без да познае Уу.
	— Значи, ти си! Арестувана си!
	Ах Там пребледня. По-младата жена изруга и каза бързо:
	— А! Ето какво търсите! Не знам нищо за нея. Прибрахме я от улицата преди няколко месеца и я подслонихме, и…
	— Уу, кажи й да млъкне!
	Тя се подчини още по-начумерено.
	— Тези господа искат да знаят има ли още някой тук?
	— Разбира се, че няма. Да не са слепи? Обърнаха къщата ми с главата надолу — каза опърничавата грубо. — Не знам нищо за нищо.
	— Ах Там, тези господа искат да знаят къде е стаята ти.
	Бавачката събра сили и се развика:
	— Какво искаш от мен, достопочтени? Нищо не съм направила. Не съм незаконно пребиваваща, имам документи от миналата година. Нищо не съм направила. Аз съм послушна гражданка. Работила съм през целия си жи…
	— Къде е стаята ти?
	По-младата жена посочи.
	— Там! — каза тя. — Къде може да бъде стаята й. Разбира се, че е там, до кухнята! Тези чужденци нямат мозък. Къде живеят домашните прислужници. Ами, ти, ти, стара проклетнице! Да създаваш неприятности на честните хора! Какво е направила? Ако е крала зеленчуци, аз нямам нищо общо с това!
	— Млъкни, или ще те заведем в управлението и съдията със сигурност ще те задържи! Тихо!
	— Сега, какво… — каза Армстронг. Забеляза, че няколко любопитни китайци надничат в стаята от площадката. Той направи внезапно една крачка към тях и те изчезнаха. Затвори врата, като криеше усмивката си. — Сега попитай и двете какво знаят за Бившите вълци.
	Жената зяпна Уу. Ах Там стана още по-мрачна.
	— Аз! Бившите вълци? Нищо! Какво трябва да знам за тези долни похитители? Какво общо имат те с мен? Абсолютно нищо!
	— А ти, Ах Там?
	— Аз? Абсолютно нищо! — каза тя мрачно. — Аз съм почтена бавачка, която върши работата си и нищо друго.
	Уу преведе отговорите. Двамата мъже забелязаха, че преводът му е точен, бърз и лек. Бяха търпеливи и продължиха играта, която бяха играли толкова пъти.
	— Кажи й, че е по-добре да каже бързо истината. — Армстронг я погледна намръщено. Нито той, нито Смит имаха лоши чувства към нея. Просто искаха истината. Тя би ги завела до Бившите вълци и колкото по-скоро тези злодеи бъдат обесени, толкова по-лесно ще контролират Хонконг и мирните граждани. Те самите ще се заловят със собствената си работа и интереси — правене на пари, надбягвания или разврат.
	„Да — помисли си Армстронг — жалко за старицата. Обзалагам се, че заядливката не знае нищо, но Ах Там знае повече отколкото изобщо някога ще каже.“
	— Искам истината. Кажи й! — каза той.
	— Истина? Каква истина, уважаеми господине? Как може една стара жена като мен да бъде не…
	Армстронг вдигна ръка с театрален жест.
	— Достатъчно!
	Това бе друг предупредителен сигнал. Спектакълс Уу мина на Нинг-токски диалект, който никой от двамата не разбираше.
	— По-стара сестро, предлагам да говориш бързо и откровено. Знаем вече всичко.
	Ах Там го зяпна. Имаше само два криви зъба в устата.
	— Е, млади братко? — отговори тя на същия диалект. — Какво искаш от мен?
	— Истината! Знам всичко за теб!
	Тя се вторачи в него, но не го позна.
	— Каква истина? Никога не съм те виждала!
	— Не ме ли помниш? На птичия пазар? Помогна ми да купя пиле, а после пихме чай. Вчера. Не си ли спомняш? Ти ми разказа за Бившите вълци. Как ще ти дадат голямо възнаграждение…
	Всички видяха как очите й проблеснаха.
	— Бившите вълци? — тя започна враждебно. — Невъзможно! Някой друг е бил! Лъжливо обвинение. Кажи на уважаемите господа, че за пръв път те виж…
	— Млъквай, _стара чанто_! — каза Уу рязко и изруга. — Ти работеше за Уу Тинг-топ, а името на господарката ти беше Фи-линг, тя почина преди три години. Държаха аптеката на кръстопътя. Много добре знам мястото!
	— Лъжи… лъжи…
	— Казва, че всичко това е лъжа, сър.
	— Добре. Кажи й, че ще я водим в участъка. Там ще проговори.
	Ах Там започна да трепери.
	— Мъчения? Ще измъчвате една старица? О-о-о…
	— Кога се връща този Бивш вълк? Днес следобед?
	— О-о-о… Не знам… каза, че ще се обади, но един крадец никога не се връща. Дадох му назаем пет долара да се прибере вкъщи и…
	— Къде живее?
	— А? Кой? О, той, той каза, че е роднина на един роднина и… не помня. Май каза Норт Пойнт… Нищо не си спомням.
	Армстронг и Смит чакаха и я изучаваха. Скоро стана очевидно, че старицата знае малко, макар че увърташе, лъжите й ставаха все по-украсени.
	— Ще я вземем все пак — каза Армстронг. Смит кимна.
	— Ще се справиш ли сам докато изпратя двама души? Мисля, че наистина трябва да се връщам.
	— Разбира се. Благодаря.
	Той излезе. Армстронг каза на Уу да нареди на жените да мълчат докато претърсва. Те се подчиниха изплашени. Той влезе в кухнята и затвори врата. Тогава Ах Там дръпна дългата си окаяна плитка.
	— Млади братко — прошушна тя лукаво, знаейки, че господарката й не разбира Нинг-ток. — Не съм виновна. Просто срещнах този млад дявол, както срещнах теб. Нищо не съм направила. Хората от селото трябва да се поддържат, нали? Хубав мъж като теб има нужда от пари — за момичета или съпруга. Женен ли си, уважаеми млади братко?
	— Не, стара сестро — каза любезно Уу, като я подвеждаше, както му бяха наредили.
	Армстронг стоеше до врата на малката спалня и за милионен път се учудваше, защо китайците се държат така лошо с прислугата. Защо слугите работят при толкова мизерни условия. Защо трябва да спят, живеят и работят лоялно през целия си живот и да получават в замяна оскъдна заплата, малко уважение и никаква любов.
	Той си спомни, че беше питал своя учител. Старият полицай бе казал: „Не знам, момко, мисля, че защото стават едно семейство. Обикновено, това е работа за цял живот. Прислужникът принадлежи на господаря си. Работата има и добри страни. Ясно е, че всички имат достъп до парите в домакинството. Всичката храна, напитки, материали за чистене и всичко, независимо дали са богати, или бедни. Разбира се, със знанието и одобрението на господаря. Как иначе може да им плаща толкова малко, ако те не изкарват нещо допълнително.“
	„Може би това е отговорът, — помисли се Армстронг. Вярно е, че китаецът, преди да започне работа, трябва да пресметне добрите й страни, каквато и да е тя, много внимателно. Тяхната стойност винаги е решаващият фактор.“
	Стаята вонеше и той си запуши носа. Струйки дъжд се стичаха по отдушника. Цялата стена бе плесенясала и мръсна. Той претърсваше методично и внимателно, всичките му сетива бяха изострени. Твърде малко място, за да открие нещо. Леглото и завивките бяха сравнително чисти, макар че имаше много дървеници в ъглите. Под кревата имаше само едно очукано и вонящо нощно гърне и празен куфар. Не намери нищо в няколко стари чанти и една пазарска торба. Скринът съдържаше малко на брой стари дрехи, евтини бижута и гривна от нефрит с лошо качество. Сред някакви дрехи бе скрита бродирана чанта от много по-добро качество. В нея имаше няколко стари писма. Изрезка от вестник. И две снимки.
	Сърцето му сякаш спря.
	След малко отиде в кухнята на по-светло и се взря в снимките. Не беше сгрешил. Прочете изрезката. Зави му се свят. Имаше дата върху нея и върху едната снимка.


	В сутерена на управлението Ах Там седеше на твърд стол без облегалка, в центъра на голяма, изолирана от шум стая, която бе ярко осветена и боядисана в бяло. Единствената чисто бяла врата бе сякаш част от стената. Дори столът беше бял. Седеше сама, вцепенена от страх. Сега говореше свободно.
	— Е, какво знаеш за този, който е на заден план на снимката? — попита металният глас на Уу от скрит говорител.
	— Вече разказах, няма… Не знам, господине — тя изхленчи. — Искам да си ходя вкъщи… Казах ви, почти не обърнах внимание на този чужденец… Дойде един-единствен път… Не помня, беше преди години. О, мога ли да си ходя сега? Казах ви всичко, всичко.
	Армстронг я гледаше през огледалото в затъмнената стая за наблюдение. Уу стоеше зад него. И двамата бяха с безжизнени лица и без настроение. Пот се стичаше от челото на Уу, макар че климатичната инсталация работеше. Един магнетофон се въртеше безшумно. Зад тях имаше микрофони и електронно оборудване.
	— Мисля, че каза всичко, от което се нуждаем — каза Армстронг като я съжаляваше.
	— Да, сър. — Уу не издаде безпокойството си. За пръв път участваше на разпит в „Спешъл интелиджънс“. Беше изплашен и развълнуван едновременно. Главата го болеше.
	— Питай откъде е взела чантата.
	Уу направи каквото му наредиха. Гласът му бе спокоен и авторитетен.
	— Но аз разказах това вече толкова пъти — изхленчи старицата. — Моля ви, нека да си хо…
	— Разкажи ни още веднъж и можеш да си тръгваш.
	— Добре, добре… Пак ще разкаже. Принадлежеше на господарката ми. Даде ми го на смъртния си одър, кълна се, и…
	— Последният път каза, че ти го е дала един ден преди да умре. Е, кое е истината?
	Разтревожена, Ах Там дръпна плитката си.
	— Аз, аз не помня, господине. Беше на нейното… беше, когато умря… Не си спомням. Взех го и го скрих, след като умря, а вътре бяха тези стари снимки. Нямах снимка на моята господарка, затова го взех и имаше един сребърен таел, с който платих пътуването си до Хонконг по време на глада. Взех я, защото никой от проклетите синове и дъщери, нито семейството, което мразеше нея и мен би ми дало нещо, затова го взех, когато никой… Тя ми го даде, преди да умре, аз го скрих, беше мое. Тя ми го даде…
	Оставиха я да се наприказва. Стенният часовник показваше 13:45. Разпитваха я вече половин час.
	— Достатъчно засега Уу. Ще повторим всичко след три часа за всеки случай, но мисля, че каза всичко.
	Изморен, Армстронг взе един телефон и набра номер.
	— Армстронг. Може да я върнете в килията. Уверете се, че е настанена удобно и се грижете добре за нея. Нека лекарят да я прегледа.
	Беше обичайна процедура в „Спешъл интелиджънс“ затворниците да бъдат преглеждани преди и след разпит. Лекарят бе казал, че Ах Там има сърце и кръвно налягане на двадесетгодишно момиче.
	Униформен полицай повика любезно Ах Там. Тя излезе, накуцвайки. Армстронг намали светлината и включи магнетофона за пренавиване. Уу избърса потта си.
	— Добре се справи, Уу. Бързо схващаш.
	— Благодаря, сър.
	Пронизителният звук на магнетофона нарастваше. Армстронг го наблюдаваше тихо, все още смутен. Звукът спря и едрият мъж извади ролката.
	— Винаги отбелязваме точното време и времетраенето на разпита. Използваме кодово име за заподозрения. За безопасност и секретност.
	Той потърси номер в една книга, отбеляза на лентата и започна да попълва формуляр.
	— Ще подпишем този формуляр и ще сложим код 11–3 за Ах Там. Това е много секретно и се пази в сейф.
	Погледът му стана твърд. Уу едва не припадна.
	— Повтарям. По-добре е да си затвориш устата. Всичко в „Спешъл интелиджънс“, всичко, в което си участвал до днес е тайна.
	— Да, сър. Можете да разчитате на мен.
	— Запомни, че „Спешъл интелиджънс“ има собствени закони. Законът на добрата стара Англия, честната игра и нормалните полицейски кодове не се отнасят до СБ или СИ — неприкосновеност на личността, открити процеси, обжалване — не важат. Разбираш ли?
	— Да, сър. Искам да съм част от СИ, сър, може да ми вярвате — увери го Уу, изпълнен с надежда.
	— Добре. В следващите няколко дни ти ще бъдеш част от това управление.
	Уу отвори уста.
	— Но, сър, моят… Да, сър.
	Армстронг излезе и заключи вратата. Даде ключа и формуляра на един агент, който беше на пост до бюрото.
	— Ще запазя за известно време ролката. Подписал съм разписката.
	— Да, сър.
	— Кой ще се погрижи за Спектакълс Уу? Той ще бъде наш гост за един-два дни. Започнете проучването му — беше ни много, много полезен. Препоръчвам го в СИ.
	— Да, сър.
	Той ги остави и отиде на асансьора, за да се качи на етажа си. Мразеше разпитите в СИ. Макар, че бяха бързи, резултатни и винаги постигаха каквото поискаха. Предпочиташе старомодната битка на умове, която изискваше търпение, а не тези нови, модерни психологически похвати. „Ако питат мен, това е твърде опасно“ — промърмори той, вървейки по коридора. Усещаше слабия мирис на плесен, който изпълваше управлението. Мразеше Крос и СИ, и всичко. Вратата му беше отворена.
	— О, здрасти, Брайън — каза той, като я затвори. Лицето му беше строго. Брайън Куок беше качил крака върху бюрото и лениво четеше един от сутрешните комунистически китайски вестници. Дъждът се стичаше по прозорците зад него.
	— Какво ново?
	— Интересна статия за Иран — приятелят му беше погълнат от това, което четеше. — Капиталистите в съюз с шаха са потушили революция в Азербайджан, хиляди хора са убити. Не вярвам на всичко това, но изглежда янките са действали за пръв път правилно.
	— Не ми пука!
	Брайън го погледна. Усмивката му изчезна.
	— Чувствам се скапан — Армстронг се поколеба. — Изпратих за две бири, после ще обядваме. Какво ще кажеш за едно къри? А?
	— Добре, но щом не се чувстваш добре, можем да пропуснем обяда.
	— Не, не е това причината. Аз… аз просто мразя разпитите в бялата стая.
	Брайън се вторачи в него.
	— Разпитвали сте старата бавачка там? Защо за Бога?
	— По заповед на Крос. Той е копеле!
	Брайън остави вестника.
	— Да, така е, сигурен съм — каза той меко.
	— Не сега, Брайън. Може би, след като обядваме, но не сега. Иисусе, искам едно питие! Проклетият Крос и проклетата СИ! Не съм в СИ и все пак, той се държи с мен така, сякаш съм един от неговите хора.
	— О? Но довечера идваш на 16/2, мислех, че са те подкрепили.
	— Той не спомена нищо. Какво има?
	— Ако не е споменал, по-добре и аз да не споменавам.
	— Разбира се.
	Беше нормална процедура в СИ, за сигурност да ограничават информацията, така че дори агенти, които са сигурни хора и работят по същия случай, да не получават цялата информация.
	— Залавянето има ли нещо общо със „Севрин“?
	— Не знам. Надявам се.
	Брайън го изучава известно време, след това се усмихна.
	— Горе главата, Робърт, имам една добра новина за теб.
	Армстронг отново откри, колко красив беше неговият приятел. Със здрави, бели зъби, златна кожа, твърда челюст, и очи, излъчващи самоувереност.
	— Добре изглеждаш, копеле. Каква добра новина? Ти се осланяш на Еднокракия от ресторант „Пара“ и той ти е дал имената на първите четирима за събота?
	— Ти сънуваш! Става въпрос за онези списъци, които взе вчера от Кривозъбия Ло и ги предаде на „Антикорупшън“. Помниш ли? От фотографа Нгъ?
	— О? Да.
	— Изглежда, че нашият американо-японски гост за ядене и пиене, Томас К. К. Лим, който е „Някъде в Бразилия“, е голям екземпляр. Досието му е златно. От чисто злато. А нашите приятели от „Антикорупшън“ излязоха чисти. Ти откри съкровище!
	— Значи той е свързан с Цу-ян? — попита Армстронг. Вниманието му се отклони веднага.
	— Да. И много други хора. Много важни хора.
	— Банастазио?
	Брайън се усмихна само с устни.
	— Самият Винченцо Банастазио. Това свързва Джон Чен, пушките, Цу-ян, Банастазио и теорията на Питър Марлоу.
	— Бартлет?
	— Не още. Но Марлоу познава някого, когото ние не познаваме. А той знаел твърде много. Мисля, че трябва да го разпитаме. А?
	— О, да! Какво друго?
	— Томас К. К. Лим е католик, трето поколение американо-китаец. Той е сврака. Събира всички видове интересна кореспонденция — писма, записки, спомени и т.н.
	Брайън се усмихна с невеселата си усмивка.
	— Нашите приятели янки са по-лоши, отколкото мислехме.
	— Например?
	— Например, един известен член на семейство в Нова Англия, е свързан с известни генерали, американски и виетнамски, за построяване на няколко много големи и съвсем безполезни военновъздушни бази във Виетнам — много доходни за тях.
	— Мили Боже! Имена?
	— Имена, рангове и серийни номера. Ако новият приятел на шефа — Томас е документирал това, ще предизвика ужас в Пентагона.
	Армстронг изсумтя:
	— Той ли е посредникът?
	— Нарича се предприемач. Той е в много добри отношения с много видни личности. Американци и италианци, виетнамци и японци. Документите проследяват цялата афера. Още един канал да се прехвърлят милиони от американските фондове към друга фалшива програма — за виетнамска помощ. По-точно — осем милиона. Един вече е платен. Приятелят Лим дори обясни как един милион ще бъде прехвърлен в Швейцария.
	— Можем ли да го спрем?
	— Да, ако хванем Томас К. К. Лим и искам наистина да го спрем. Питах Крос, но той само сви рамене и каза, че не е наша работа и че ако янките искат да мамят своето правителство, това си е техен проблем.
	Брайън Куок се усмихна.
	— Това е изключително важна новина, Робърт. Дори, ако само част от нея стане известна, ще вдигне воня до небето.
	— Ще я прехвърли ли на Роузмънт? Ще я разкрие ли?
	— Не знам. Не мисля. От една страна е прав. Няма нищо общо с нас. Страшно глупаво ще е да я разкрие. Заслужават да бъдат обесени! Когато имаш минута време, прочети вестниците. Много са интересни.
	— Има ли някаква връзка между Лим и другите мошеници? Кривозъбия Ло и останалите? Крадат ли от фондовете?
	— Да, сигурно, но всичките им документи са на китайски, затова ще ни трябва време да ги заловим. Любопитно е, че Крос подуши това сякаш е знаел, че има връзка — той снижи глас. — Знам, че съм прав.
	Стана още по-тихо. Армстронг усещаше лош вкус в устата си.
	— Какво има?
	— Познаваш вицеконсула в Американското консулство — оня хомосексуалист, който продава визи?
	— Е и какво?
	— Миналия месец, Крос е вечерял с него. В неговия апартамент.
	Армстронг нервно потри лице.
	— Това не доказва нищо. Слушай, утре ще вземем документите. Утре Сънд…
	— Може би няма да можем да ги прочетем.
	— Аз лично, не давам пукната пара. Това е работа на СИ и ето за…
	Прекъсна ги почукване. Вратата се отвори. Влезе японски сервитьор с поднос с две кутии студена бира.
	— Добър ден!
	Подаде едната на Брайън, другата на Армстронг и излезе.
	— Успех! — Армстронг отпи голяма глътка, и отиде към сейфа, да заключи лентата.
	Брайън го гледаше.
	— Сигурен ли си, че си добре?
	— Да, разбира се.
	— Какво каза старицата?
	— Отначало говореше само лъжи, после каза истината. Цялата. Ще ти разкажа, докато обядваме. Знаеш как е. Хващаш лъжите, ако си търпелив. До гуша ми дойде от лъжи! — Армстронг допи бирата си. — Добре ми дойде!
	— Да ти дам ли и моята? Ето!
	— Не, благодаря. Бих изпил едно уиски със сода, преди кърито. Пий, и да вървим.
	Брайън остави полуизпитата си бира.
	— Стига ми толкова. — Той запали цигара. — Как е непушачът?
	— Не е лесно!
	— Нещо за Ворански? Или убийците?
	— Изпариха се. Но имаме снимките им, така че ще ги хванем, ако не са зад границата.
	— Или в Тайван?
	След кратка пауза, Брайън добави:
	— Или в Макао, Северна Корея, Виетнам, някъде другаде. Министърът се е сбъркал с Крос, заради Ворански, също и МИ–6, както и ЦРУ. Главният ешелон на ЦРУ в Лондон сдъвкаха опашката на министъра, затова той ни го прехвърли на нас. По-добре да заловим тези мошеници преди Роузмънт, или ще ни смачкат фасона. Чувам, че търси всички, които имат нещо общо със „Севрин“. Боя се, че ще има инцидент. Страшно глупаво е, че оскърбиха ПРЦ, като донесоха този ядрен преносвач тук. Това чудовище е открита покана за всеки агент в Азия.
	— Ако аз бях руснак, щях да се опитам да проникна там. Може би точно сега СИ се опитва да постъпи така. Крос би се радвал да има агент в чужбина. Защо не? — Едрият мъж наблюдаваше кълбата дим. — Ако бях националист, щях да изпратя няколко мои агенти и да обвиня за това КНР, или обратно, и да обвиня Чианг-кай Шек.
	— Ето какво ще направи ЦРУ, за да побъркат всички в Китай.
	— Стига, Брайън!
	— Хайде!
	— Момент. — Армстронг набра един номер. — Тук е Армстронг. Нагласете нова среща в пет часа, за 11–3. Бих искал… — Спря, виждайки разтревожените очи на приятеля си. Изчака го да седне. Не на себе си. Остави слушалката. Нямаше какво друго да прави, освен, да чака. Вратата се отвори. Влезе Крос. Зад него имаше трима цивилни агенти, от СИ. Всички бяха британци, старши агенти, с изопнати лица. Единият от тях бързо извади дебела, черна примка, преметна я през главата на Брайън, вдигна го, и го извлече от стаята. Другите го последваха.
	Сега, когато това свърши, Робърт Армстронг не почувства нищо. Нито угризения, нито гняв, нито шок. Нищо. Умът му казваше, че няма грешка. В същото време си мислеше, че не е възможно неговият приятел от двадесет години, да е комунистически агент. Но той беше. Доказателството е неопровержимо. Доказа се, че Брайън Куок е син на Фанг-линг Уу, старата господарка на Ах Там, а според акта за раждане на Брайън се предполагаше, че баща му и майка му носят фамилията Куок и са убити от комунистите в Кантон, през 1943 г. На една от снимките обаче той стоеше до слаба китайка, пред аптека, на кръстопътя в едно село. Качеството беше лошо, но достатъчно добро, за да се прочетат буквите върху рекламата на магазина и да се разпознае неговото лице. На заден план се виждаше една стара кола. Зад нея стоеше европеец, с полуобърнато лице. Спектакълс Уу беше идентифицирал аптеката и кръстопътя в Нинг-ток, притежание на Ток-линг Уу. Ах Там беше разпознала своята господарка.
	— А мъжът? Кой е мъжът до нея?
	— О, това е синът й. Казах ви. Синът й — Чу-той. Сега живее отвъд морето, на север, на север от Голдън Маунтън — старата жена изхленчи.
	— Пак лъжеш!
	— Не, господине. Той е синът й — Чу-той, вторият й син. Роден е в Нинг-ток, и аз акуширах със собствените си ръце. Замина още като дете…
	— Замина? Замина къде?
	— Към… към Дъждовната страна, след това към Голдън Маунтън. Сега има ресторант и двама сина… Той е бизнесмен и дойде да види баща си… Баща му тогава умираше и той дойде както трябва да направи един добър син, след това замина, а майка му плака дълго.
	— Колко често посещаваше родителите си?
	— О, само веднъж. Това бе единственият път. Сега живее толкова далече, но дойде като добър син, а след това замина. Аз го видях случайно. Майка ме беше изпратила да посетя едни роднини в съседното село, но се почувствах сама и се върнах по-рано и го видях… Точно преди да тръгне. Младият господар тръгна с чуждестранна кола…
	— Откъде взе колата? Негова ли беше?
	— Не знам, господине. В Нинг-ток нямаше коли, дори общината нямаше. Дори баща му, който беше аптекар в селото. Горкият. Умря в такава мъка. Беше член на комитета… Оставиха ни сами, хората на Мао… Макар, че бащата беше интелектуалец, аптекар, винаги е бил таен поддръжник на Мао, макар че никога не разбрах. Кълна се никога не съм знаела. Хората на председателя Мао ни оставиха сами.
	— Как се казваше? Синът на твоята господарка. Мъжът на снимката — повтаряше, опитвайки се да я обърка.
	— Чу-той Уу, господине, вторият й син… Спомням си, когато беше изпратен от Нинг-ток в… в това отвратително място, в Благоуханното пристанище. Беше пет-шестгодишен и го изпратиха при един чичо и…
	— Как се казваше чичото?
	— Не знам, господине, никога не са ми казвали. Само си спомням, че майка му плака много, когато бащата го изпрати на училище… Може ли сега да си отивам, изморена съм…
	— Когато ни кажеш истината.
	— Казвам ви истината, всичко, всичко…
	— Беше изпратен на училище в Хонконг? Къде?
	— Не знам, господарката никога не ми е казвала, само на училище. След това тя го забрави, също и аз. И така беше по-добре, защото замина завинаги, знаете вторите синове винаги напускат…
	— Кога Чу-той Уу се върна в Нинг-ток?
	— Преди няколко години, когато баща му умираше. Тогава, се върна за пръв и последен път. Помня, че казах вече това. Снимката е оттогава. Майка му настояваше за тази снимка и плака, и го моли да остави една… Сигурно чувстваше ръката на смъртта, сега, когато баща му умря и тя остана сама… О, тя много плака, затова Чу-той я остави да вземе снимката, като добър син, и господарката ми бе толкова доволна…
	— А чужденецът на снимката, кой е той?
	Мъжът бе полуобърнат, не бе лесно да го разпознаеш, ако не го познаваш. Стоеше до колата, паркирана зад аптеката. Беше висок европеец, с измачкани дрехи, безличен.
	— Не знам, господине, беше шофьорът, той откара Чу-той, но комитетът на селото и самият Чу-той му се поклониха много пъти. Говореше се, че е много важна личност. Беше първият чужденец, който някога съм виждала…
	— А хората от другата снимка? Кои са те?
	Тази снимка беше стара, полуизбеляла. Виждаха се двама самоуверени младоженци, в лошо скроени дрехи. Те гледаха тъжно в камерата.
	— О, разбира се, това са бащата и майката. Не помните ли, че казах това? Толкова пъти го повторих. Той се казва Ток-линг Уу, а моята господарка — Фанг-линг…
	— А изрезката?
	— Не знам, господине. Беше залепена за снимката, затова я оставих там. Тя я беше залепила, затова я оставих. Какво ме интересуват чуждестранните глупости и драсканици…
	Робърт Армстронг въздъхна. Пожълтялата изрезка, беше от китайски вестник, от Хонконг. Дата — 16 юли 1937 г., виждаха се трима младежи, изкарали изпитите си и получили стипендии от хонконгското правителство, за обучение в английското училище. Кар-шун Куок беше първият. Кар-шун беше официалното китайско име на Брайън Куок.
	— Добре се справи, Робърт, — каза Крос, като го наблюдаваше.
	— Така ли? — отвърна той безжизнено.
	— Да, много добре. Ти дойде при мене веднага с доказателствата, следваше инструкциите, и сега нашият агент е заспал дълбоко.
	Крос запали цигара и седна до бюрото.
	— Радвам се, че изпи точно тази бира, която трябваше. Той заподозря ли нещо?
	— Не, не мисля — Армстронг се опита да се съсредоточи. — Извинете ме, сър. Чувствам се мръсен. Бих… Бих искал да взема един душ. Извинете.
	— Седни за една минута, моля. Да, трябва да си изморен. Тези неща са много изморителни.
	„Иисусе — Армстронг искаше да извика от болка, — всичко това е невъзможно! Невъзможно е Брайън да е бил дълбоко прикрит агент, но всичко съвпада точно. Защо иначе ще има съвсем различно име, и различен акт за раждане. Защо ще има толкова внимателно измислено прикритие, че родителите му са убити в Кантон по време на войната от комунистите? Защо ще се връща в Нинг-ток тайно, като рискува всичко, внимателно обмисляно повече от тридесет години, освен ако собственият му баща наистина не умира? И ако всички тези факти са верни, тогава другите следват автоматично: че трябва да е бил в продължителен контакт с Мейнленд, за да разбере, за приближаващата смърт на баща си. Като групов началник в хонконгската полиция, за да му разрешат да влезе и излезе тайно в КНР трябва да е бил един от тях. Подготвян и възпитан през годините. Иисусе. Той щеше да стане помощник-комисар, дори комисар…“
	— Какво предлагаш сега, Робърт? — попита Крос с мек глас.
	Армстронг се върна в настоящето. Опитът му надмогна болката.
	— Ще проверим всичко отначало. Ще открием връзката. Да. Баща му е бил малка брънка, но брънка в Нинг-ток, така че роднината в Хонконг, при който е бил изпратен, също е комунист. Те са направлявали Брайън в Англия, Канада, тук, навсякъде — толкова е лесно да се направи това. Толкова е лесно да подхранваш омраза. Толкова е лесно за един китаец да прикрива тази омраза. Не са ли те най-търпеливите и потайни хора на земята? Да, проверете всичко, и ще откриете връзката и истината.
	— Робърт, пак си прав, но започни да го разпитваш.
	Стомахът на Армстронг се сви от ужас.
	— Доволен съм да ти съобщя, че ти ще имаш честта.
	— Не.
	— Ти ще ръководиш разпита. Никакви китайци, само старши британски агенти. Освен Спектакълс Уу. Да, той ще ни бъде от помощ. — Само той. Добро момче е.
	— Не мога… Не бих могъл.
	Крос въздъхна и отвори големия кафяв плик, който бе донесъл със себе си.
	— Какво мислиш за това?
	Треперещ, Армстронг взе снимката. Беше фотоувеличение 8/10 от малка част на снимката в Нинг-ток. Главата на европееца беше част от фона зад колата. Лицето на мъжа беше полуобърнато и неясно.
	— Аз… бих казал, че той е видял камерата и се обърнал, за да избегне снимката.
	— И аз така мисля. Познаваш ли го?
	Армстронг се взря в снимката, опитвайки се да проясни мислите си.
	— Не.
	— Ворански? Нашият мъртъв съветски приятел?
	— Може би. Не, не мисля.
	— Какво ще кажеш за Дънрос, Йан Дънрос?
	Треперейки още повече, Армстронг я поднесе към светлината.
	— Възможно, но… Невероятно. Ако… Ако е Дънрос, тогава… Мислиш, че той е агент на „Севрин“? Невъзможно.
	— Невероятно, не невъзможно. Той е много добър приятел с Брайън.
	Крос взе снимката обратно и я погледна.
	— Който и да е той, изглежда познат, доколкото мога да видя, но не мога да го разпозная, нито да кажа къде съм го виждал. Засега. Е, няма значение. Брайън ще си спомни. Да.
	Гласът му стана кадифен.
	— О, не се тревожи Робърт, аз ще ти оставя Брайън, но ти трябва да нанесеш смъртния удар. Искам бързо да разбера кой е този човек. Всъщност искам да знам всичко, което Брайън знае. Много, много бързо.
	— Не. Намерете някой др…
	— Не бъди толкова досаден, Робърт! Чу-той Уу с псевдоним Брайън Кар-шун Куок е вражески агент, който ни е мамил години наред. Това е всичко. Между другото, ти си на 16/12 довечера, в 6:30 часа и също си прикрепен към СИ. Вече говорих с комисаря.
	— Не, и не мога да раз…
	— О, скъпи приятелю. Можеш и ще го направиш. Ти си единственият, който може. Брайън е твърде умен, за да бъде уловен като глупак. Разбира се, аз съм също поразен, както и ти, както и губернаторът, че той е шпионин.
	— Моля те. Аз не…
	— Той предаде Фонг Фонг, друг твой приятел, нали? Трябва да е разкрил документите от А. М. Г. Сигурно той е доставил нашите досиета на врага и цялата друга информация. Бог знае до каква друга информация е имал достъп в Генералния щаб и в другите места, където е бил.
	Крос издуха дима от цигарата си. Лицето му бе спокойно.
	— В СИ той е притежавал най-важните разрешителни и аз съм съгласен, че е бил подготвян за висока длъжност. Дори смятах да го правя мой заместник! Затова трябва бързо да разкрием всичко за него. Интересно, ние търсихме съветски агент, а излиза, че сме имали шпионин от КНР. — Той угаси цигарата. — Наредил съм веднага да започнем разпит номер едно.
	Армстронг пребледня. Той се взря в Крос. Мразеше го открито.
	— Ти си копеле! Отвратително, гадно копеле.
	Крос се изсмя тихо.
	— Вярно е.
	— А също така си и хомо?
	— Може би. От време на време. Само когато ми доставя удоволствие. Може би.
	Крос го гледаше спокойно.
	— Хайде, Робърт, наистина ли мислиш, че мога да бъда изнудван? Аз? Изнудван? Не разбираш ли какъв е животът? Чувам, че хомосексуалността е съвсем нормално нещо. Дори и сред изисканите среди.
	— Така ли?
	— В наше време да, съвсем нормално. Дори е модерно, за някои. О, да, разбира се. И се практикува от време на време от най-католическите групировки сред ВИП навсякъде. Дори в Москва.
	Крос запали нова цигара.
	— Разбира се, човек трябва да бъде дискретен, да умее да подбира и за предпочитане, да няма опекуни. Това увлечение може да има и предимства в нашата професия. Не е ли така?
	— Значи ти оправдаваш всяко злодеяние, убийство, измама, лъжа в името на проклетата „Спешъл интелиджънс“, така ли?
	— Робърт, аз не оправдавам нищо. Знам, че си разстроен, но стига вече.
	— Не можеш да ме принудиш да вляза в СИ. Ще си подам оставката.
	Крос се изсмя подигравателно.
	— Но, драги, какво ще кажеш за всичките си дългове? За тези 40 000 до понеделник?
	Той се изправи. Очите му бяха сякаш от гранит. В гласа му се чувстваше зла нотка.
	— И двамата сме прехвърлили двадесет и една години, Робърт. Унищожи го, и то много бързо.
