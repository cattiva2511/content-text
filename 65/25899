	Една мишка пробягала по тялото на един заспал лъв, но той се събудил, хванал я и се приготвил да я налапа. А тя му се замолила да я пусне, като казвала, че ако я остави жива, ще му се отплати. Той се засмял и я пуснал.
	И случило се така, че скоро лъвът се спасил благодарение на признателността на мишката. Заловили го ловци и го привързали с въже за едно дърво. Мишката го чула да пъшка, дошла, прегризала въжето и го освободила, като прибавила:
	— Ти тогава ми се присмя, че не очакваш да получиш от мен отплата. Сега разбери, че и мишката е в състояние да се отблагодари.
	Баснята показва, че в превратностите на съдбата и най-могъщите хора могат да се нуждаят от помощта на по-слабите.
