	Един богат човек се заселил в съседство с един кожар. Като не можел обаче да понася неприятната миризма, започнал ежедневно да настоява пред кожаря да се премести. А кожарят все успявал да го залъже, като му обещавал, че ще се премести. И така продължавало всеки ден, докато минало време и станало така, че богатият навикнал на миризмата и престанал вече да безпокои кожаря.
	Баснята показва, че навикът смекчава и най-неприятните работи.
