	Един баща имал две дъщери. Едната дал за жена на градинар, другата — на един грънчар. Минало време. Отишъл при жената на градинаря и я запитал как е и как вървят работите. Тя отговорила, че нищо не им липсва. Само едно би помолила боговете: да се извие буря и да завали дъжд, та да се напои зеленчукът. Скоро отишъл и при жената на грънчаря и нея запитал как е. Тя отговорила, че от нищо друго не се нуждаят, а само биха желали едно: времето да се задържи ясно, слънце да пече, та да изсуши грънците. Тогава баща й й казал:
	— Та ако ти искаш хубаво време, сестра ти — лошо, с коя от двете ви да се моля?
	Така и тези, които едновременно се залавят с противоположни неща, естествено не ще постигнат нито едното, нито другото.
