	Още щом поникнал имелът*, лястовицата разбрала надвисналата над птиците опасност, та ги събрала всички. Посъветвала ги, че е най-добре да го изкълват от дъбовете, по които пълзял. Ако ли пък това не им е възможно, да се обърнат към хората и да ги помолят да не прибягват до силата на имела, за да ги ловят. А птиците й се подиграли, че е загубила ума си. Затова лястовицата сама се явила като молителка при хората. А те я посрещнали заради разума й, като я приели дори да живее при тях. Така именно се получило, че останалите птици служат на хората за ловуване и храна, докато лястовицата, понеже потърсила убежище при тях, без страх си свива гнезда по къщите им.
	[* _Имел_ (бял имел) — пълзящо растение, от което се приготовлява клей (лепило), използуван при капаните за ловене на птици.]
	Баснята показва, че тези, които са в състояние да предвидят бъдещето, несъмнено съумяват да отбягнат опасността.
