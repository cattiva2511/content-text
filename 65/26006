	Овчар вкарал овцете в една дъбова гора и като видял едно много голямо дърво, отрупано с жълъди, постлал наметалото си под него, покачил се на дървото и затръскал плода. А овцете, като ядели жълъдите, неусетно изяли и наметалото. Като слязъл и забелязал станалото, овчарят казал:
	— Проклети животни! Вие на другите давате вълна за дрехи, а на мен, дето ви гледам, отмъкнахте и наметалото.
	Така много хора поради невежество облагодетелствуват хора, които не са им близки, а спрямо близките си постъпват зле.
