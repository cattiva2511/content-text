	Овчари направили курбан с една овца на полето и поканили съседите. С тях имало и една бедна жена, която водела и детето си. След като угощението продължило доста, детето с подуто коремче от месо почувствувало, че му става лошо и казало на майка си:
	— Мамо, ще си повърна червата.
	А майката му отговорила:
	— Не твоите, синко, а тези, които изяде.
	Тази басня се отнася за длъжник, който с готовност взема чужди пари, обаче, когато му ги поискат, така се сърди, като че ли дава своите.
