	Един вълк, който станал предводител на останалите вълци, създал закони, валидни за всички: ако някой улови плячка, да я донесе цялата пред всички и да даде равен дял на всеки, за да не могат останалите вълци, като са гладни, да се изяждат помежду си. Но дошло едно магаре и като разтърсило главата си, казало:
	— Хубава идея е излязла от главата на един вълк! Ами ти самият как скри в хралупата вчерашната си плячка? Донеси я в общото и я подели!
	Вълкът бил посрамен и премахнал наредбата.
	Тези, които дават вид, че поставят справедливи закони, по които решават и съдят, сами не ги спазват.
