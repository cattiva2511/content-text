	Една лястовица си свила гнездо в някакво съдилище. Един ден, когато била отлетяла, змия се промъкнала и изяла малките. Като се върнала лястовицата и заварила гнездото празно, простенала от силна болка. Една друга лястовица се опитвала да я утеши, като й казвала, че не само на нея се е случвало да загуби рожбите си. А тя й отговорила:
	— Та аз плача не толкова заради рожбите, колкото че над мен беше извършено насилие на това място, в което онеправданите получават защита.
	Баснята показва, че често нещастията се понасят по-тежко от пострадалите, когато идват от хора, от които най-малко са очаквали.
