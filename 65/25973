	Един ловец поставил примка за птици. Една чучулига го видяла отдалеч и го запитала какво върши. Той казал, че строи град. След това се отдалечил малко и се скрил. Чучулигата повярвала на думите на ловеца. Доближила се и се уловила в примката. Когато птицеловецът се спуснал към нея, тя му казала:
	— Хей, приятелю, ако строиш такъв град, не ще намериш много поселници!
	Баснята разкрива, че най-често пустеят домове и градове тогава, когато управниците им се държат зле.
