	Мнозина имат обичай, когато се отправят на път по море, да вземат със себе си малтийски кученца и маймунки за развлечение. И така един човек, който пътувал по море, взел със себе си и една маймуна. Когато стигнали до Суний*1, нос в Атика*2, неочаквано се появила силна буря. Корабът потънал и всички пътници се намерили във водата. Заплувала и маймуната. Един делфин я съгледал и като помислил, че е човек, гмурнал се под нея, взел я на гърба си, и я понесъл към сушата. Когато стигнали в Пирей*3, пристанище на Атина, делфинът запитал маймуната дали е родом от Атина. Тя отговорила утвърдително, като прибавила, че родителите й там са известни хора. Попитал я дали познава Пирей. А маймуната помислила, че я пита за някой човек, та казала, че е един от най-добрите й и близки приятели. Делфинът се ядосал на тази лъжа, потопил се във водата и удавил маймуната.
	[*1 _Суний_ — най-южният нос на областта Атика. На върха му се издигал прочут храм на бог Посейдон, покровител на морето и на моряците. Храмът се виждал отдалеч в морето и служел като ориентир за корабите.]
	[*2 _Атика_ — област в Гърция. В древността била отделна държава със столица Атина. В тази област се намирали още прочутите градове: Пирей, Елевзина, Маратон.]
	[*3 _Пирей_ — най-големият пристанищен град на Гърция. Разположен в Сароническия залив. Отстои на 12 км от Атина.]
	Баснята е за тези, които мислят, че ще успеят да излъжат хората, че не знаят истината.
