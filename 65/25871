	Един човек приготвил угощение — искал да кани свой близък приятел. Неговото куче пък поканило друго куче:
	— Приятелю, заповядай да обядваш тук с мен. Кучето пристигнало и се стъписало от радост, когато съгледало богатата трапеза. Казало си на ум:
	„Лелее, каква радост ме сполетя изневиделица! Та аз ще се натъпча, ще се наям до насита, че и утре няма да съм гладно.“
	Така си говорело кучето, махайки опашка в знак на доверие към своя приятел. Но готвачът го видял как си върти опашката насам-натам, сграбчил го за краката и бързо го изхвърлил през прозореца. Кучето се преметнало със силен вой. Едно от кучетата, които го срещнали на пътя, го запитало:
	— Как премина обедът, приятелю?
	А то отговорило:
	— Толкова много пих и така се напих, че не зная откъде съм излязло.
	Баснята разкрива, че човек не бива да се доверява на хора, които обещават да правят благодеяние на чужда сметка.
