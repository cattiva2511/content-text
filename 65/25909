	Вълците казали на кучетата:
	— Защо вие, като сте ни подобни във всичко, не живеете в съгласие с нас като братя? Та ние по нищо не се отличаваме от вас освен по ум. Ние живеем на свобода, а вие сте се превили пред хората, слугувате им и получавате удари, носите на врата си гердани и пазите добитъка. А когато хората се хранят, на вас хвърлят само кокалите. Ако сте съгласни, предайте ни всички стада и всички наедно ще имаме да ядем до насита.
	Кучетата ги послушали. А вълците влезли в кошарата и най-напред разкъсали кучетата.
	Тези, които предават отечеството си, получават такива награди.
