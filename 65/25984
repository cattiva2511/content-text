	Една жена се допитала до гадателите за своето невръстно дете. Гадателите предрекли, че то ще загине от гарван. Тя се уплашила много и затова приготвила един голям сандък, в който го затворила, за да го предпази да не го убие гарван. И всеки ден в определени часове тя отваряла сандъка и му давала необходимата храна. Веднъж обаче, когато отворила сандъка и му слагала вода, детето непредпазливо си подало главата навън. Станало така, че закривената като гарванов клюн кука на капак паднала върху темето на детето и го убила.
