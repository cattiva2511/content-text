	Двама пътници през лятото по пладне, изтощени от горещината, съзрели един платан. Отправили се към него и като полегнали под сянката му, отдъхнали си. И както се били загледали в платана, заговорили помежду си колко безполезно дърво е той, понеже не дава плод.
	А платанът така им заговорил:
	— О, неблагоразумници! Още се ползувате от моята услуга, а ме наричате безполезен и безплоден!
	Така и при хората. Някои са нещастни, защото, ако и да вършат услуги на ближните си, не им се оценява добрината.
