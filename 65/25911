	Вълци изпратили при овцете пратеници, за да сключат вечен мир при условие, че ще ги оставят да сложат ръка на кучетата и ги убият. Глупавите овце се съгласили да постъпят така. Но един стар овен казал:
	— Как да ви вярвам и да мога да живея с вас? Та дори и когато ме пазят кучетата, не ми е възможно да паса спокойно.
	Човек не бива да се лишава от собствената си безопасност, вярвайки на клетвите на непримиримите си врагове.
