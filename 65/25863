	Враната завидяла на гарвана, задето можел да дава на хората предсказания и да им разкрива бъдещето и че поради това го вземали за свидетел. Пожелала и тя да се докопа до същите привилегии. Видяла някакви пътници да минават оттам. Кацнала на едно дърво, настанила се там и започнала силно да грачи. Пътниците се извърнали към гласа и се уплашили. Но един от тях се обадил:
	— Да се махаме, другари! Това е врана, която се е разкрякала, но не дава никаква прокоба.
	Така и при хората. Тези, които искат да съперничат на по-силните, не могат да достигнат до същото положение и си навличат присмех.
