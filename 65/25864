	Една врана принасяла жертва на богиня Атина и поканила едно куче на угощение. А то й казало:
	— Защо напразно се охарчваш за жертвоприношения? Та богинята така те мрази, че е направила да не вярват на твоите предзнаменования.
	А враната отговорила:
	— Именно затова й принасям жертва. Като знам, че е враждебно настроена, искам да я накарам да промени отношението си.
	Така мнозина поради страх не се колебаят да вършат благодеяние на своите неприятели.
