	Куче и петел станали другари и тръгнали на път. Свечерявало се. Петелът се покачил на едно дърво и се настанил да спи там, докато кучето пък се свряло в дънера на дървото, където имало хралупа. През нощта петелът по навик изкукуригал. Чула го една лисица и дотърчала. Спряла се под дървото и го замамила да слезе при нея — искала да прегърне животното, което имало такъв хубав глас! А петелът й отговорил, че трябва по-напред да разбуди вратаря, който спи под дървото — като отвори, и той щял да слезе. Кучето внезапно изскокнало и я разкъсало.
	Баснята разкрива, че умните хора измамват връхлетелите ги врагове, като ги насочват към по-силни от себе си.
