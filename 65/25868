	Един човек имал две кучета. Едното дресирал за ловджийско, а другото направил домашно. И така, когато господарят отивал на лов с ловджийското куче и хванел нещо, една част от улова подхвърлял на другото.
	Възнегодувало ловджийското куче и захокало домашното, че докато то излиза навън и постоянно понася трудности, домашното нищо не прави, а извлича облаги от неговия труд. Тогава домашното куче се обърнало и казало:
	— Не се сърди на мен, а на господаря. Нали той ме научи да не се трудя, а да преживявам от труда на другите.
	Така не бива да се търси вината у мързеливите деца, щом така ги възпитават родителите им.
