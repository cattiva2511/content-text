	Един птицеловец, като му дошъл съвсем късно гост и нямал какво друго да му предложи, се запътил към своята опитомена яребица с намерение да я заколи. Тя започнала да го упреква, че е неблагодарник — той бил видял много полза от нея, когато примамвала своите едноплеменници и ги предавала, а сега той се готвел да я погуби. Ловецът отговорил:
	— Та затова имам още по-голямо основание да те убия, щом като ти не щадиш и съплеменниците си.
	Баснята показва, че тези, които предават близките си, стават омразни не само на жертвите си, но и на тези, на които ги предават.
