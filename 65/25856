	Гаргата видяла, че гълъби били хранени добре в някакъв гълъбарник. Взела, че се избелила и отишла и тя да получи храна. А те, понеже си мълчала, помислили я за гълъб и я допуснали при себе си. Но когато се забравила и пуснала гласа си, тогава те я изгонили, понеже гласът й им бил непознат. Та след като се лишила от тяхната храна, тя се върнала отново при гаргите. Те пък не могли да я познаят поради цвета й, та я изгонили от своята среда. Така гаргата, понеже се стремяла към две неща, не получила нито едното.
	И тъй, ние трябва да бъдем доволни от това, което имаме. Да си даваме сметка, че алчността често не носи никаква полза, дори ни лишава от това, което притежаваме.
