	Един гладен вълк обикалял да търси храна. Озовал се на някакво място, където чул дете да плаче и една старица да му казва:
	— Спри да плачеш, ако ли не, начаса ще те дам на вълка.
	А вълкът, като си мислел, че старицата говори наистина, спрял се и почакал доста време. Когато се свечерило, чул отново старицата, която прикотквала детето и му казвала:
	— Ако дойде тук вълкът, ще го убием, детенце.
	Като чул тези думи, вълкът продължил пътя си, като си казвал:
	— В тази къща едно говорят, друго вършат.
	Баснята е за хора, на които делата не подхождат на думите.
