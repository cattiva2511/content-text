	Един лъв се промъкнал в кошарата на един селянин. А той, като поискал да залови лъва, залостил вратата на кошарата. Понеже лъвът не можел да се измъкне, изял най-напред овцете, а след това пристъпил и към говедата. Селянинът се уплашил за себе си и отворил вратата. Лъвът се измъкнал. Селянката, като видяла мъжа си да пъшка, казала:
	— Така ти се пада! Защо искаше да затвориш този, от когото дори и отдалеч трябва да бягаш?
	Така тези, които предизвикват по-силните, естествено поемат последствията от своите заблуди.
