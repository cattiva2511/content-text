	Комар се приближил до един лъв и му казал:
	— Аз нито се боя от тебе, нито пък си по-силен от мен. Впрочем покажи ми в какво се състои силата ти. Че дереш с нокти и хапеш със зъби ли? Та това и жена, когато се бие с мъжа си, го прави. Аз наистина съм много по-силен от тебе. Ако искаш, да влезем в двубой?
	И като бръмнал, комарът се залепил за неокосмената част на муцуната му около ноздрите и започнал да го хапе. Лъвът взел да се чеше с ноктите си, докато накрая се изморил. А комарът, след като победил лъва, си засвирукал, та и цяла победна песен изкарал, па си отхвърчал. Но ето че налетял на мрежата на паяк и се заплел в нея. А когато паякът се загощавал с него, заохкал комарът, че той, който е воювал срещу най-силните зверове, сега загива от такава нищожна гадинка като паяка.
