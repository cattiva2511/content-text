	Паунът се присмивал на жерава, като подигравал цвета му, казвайки:
	— Докато аз съм облечен със злато и пурпур, ти нищо красиво не носиш на крилете си.
	А жеравът отговорил:
	— Но аз пък извисявам гласа си съвсем близо до звездите и летя в небесните висини. А ти — също като петела, вървиш по земята заедно с кокошките.
	По-добре е човек да бъде известен, макар и под скромна дреха, отколкото да живее безславно, пък да е горд с богатствата си.
