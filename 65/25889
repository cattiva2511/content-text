	Един лъв остарял и не можел вече чрез сила да си доставя храна. Разбрал, че сега това трябва да върши с хитрина. Та сврял се в една пещера, легнал и се престорил на болен. И по този начин сграбчвал и изяждал животните, които идвали да го видят. След като много животни загинали, дошла и една лисица, която била вече разбрала хитрината му. Застанала по-далече от пещерата и го запитала как се чувствува.
	— Зле — отговорил той и я попитал защо не влиза в пещерата.
	Тя отвърнала:
	— Щях да вляза и аз, ако не виждах следите на мнозина влезли, а нито на един, който е излязъл.
	Така и разумните хора, като се съобразяват с доказателствата, отбягват опасностите.
