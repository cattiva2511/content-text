	Някакъв разбойник убил човек на пътя и понеже бил подгонен от случилите се там хора, оставил го в кърви и побягнал. Когато го срещнали хора и го питали от какво са нацапани ръцете му, отговарял им, че току-що е слязъл от черница. И както казвал това, преследвачите го настигнали, хванали го и го обесили на една черница. А черницата се обърнала с думи към него:
	— Та аз съвсем не съм недоволна, че послужих за твоята смърт. Защото ти сам извърши убийството, а се изми с мен.
	Така често и добри хора, когато биват оклеветявани от други, че са лоши, не се поколебават да се покажат зли срещу тях.
