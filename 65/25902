	Лъв, магаре и лисица се сдружили и излезли на лов. Хванали много дивеч и лъвът натоварил магарето да го раздели помежду им. То го поделило на три равни части и поканило лъва да си избере. А той се разгневил, скочил върху него и го изял. Наредил на лисицата да извърши делбата. А тя събрала всичко на куп, като оставила малко за себе си. Поканила лъва да си избере. А когато лъвът я попитал кой я е научил така да разделя, лисицата отговорила:
	— Гибелта на магарето.
	Баснята показва, че нещастията на ближния учат хората на разум.
