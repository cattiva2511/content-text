	Един корабокрушенец бил изхвърлен на брега и заспал от умора. Скоро се събудил и като погледнал морето, заукорявал го, че мами хората със спокойния си вид и когато те влязат в него, се разбушува и ги погубва. А морето приело външността на жена и така се обърнало към него:
	— Човече, недей се кара на мен, а на ветровете. Аз по природа съм си такава, каквато ме виждаш. Но ветровете изневиделица ме връхлитат, вълнуват ме и ме правят бясна.
	И ние не бива да държим отговорни извършителите на беззакония, когато други им нареждат, а онези, които им нареждат.
