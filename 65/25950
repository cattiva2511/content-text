	Един пътник, който имал да върви дълъг път, се врекъл, че ако намери нещо, половината ще посвети на бог Хермес*. И попаднал на една торба, в която имало бадеми и фурми. Вдигнал ги, като мислел, че са пари. Изтърсил торбата и като открил съдържанието й, излапал го. Събрал обаче черупките на бадемите и костилките на фурмите и ги поставил на един олтар с думите:
	[* _Хермес_ е бил считан за покровител на пътуващите.]
	— Приеми, Хермесе, моя оброк. Аз отделих за теб и от сърцевината, и от кората на това, което намерих по пътя.
	Баснята приляга за скъперник, който от алчност дори и боговете е готов да излъже.
