P>
	Приятелко, недей ме убеждава,
	щом любовта над мене няма сила;
	в гръдта си съм навеки подслонила
	аз разума, що ти не уважаваш.

	Добре познавам правилата вечни,
	но оня, който сила обладава,
	та нрава си вроден да укротява,
	не се бои от грешки безчовечни.

	Ти на изменчивостта се доверяваш,
	а мен не ме привличат непознати,
	бездушна съм към срещи и поврати…
	Нима търпимостта ми не познаваш?

	Душата ми е странно устроена:
	на земната любов не се надявам,
	война на всеки мъж аз обявявам,
	от любовта щом бъда победена.

	Кого ти виждаш за любов достоен?
	Та кой ли жрец на Любовта във храма
	не ще превърне с низост и измама
	мистериите в присмех непристоен?

	Във мене друга обич избуява —
	не вопъл или смут на сетивата;
	държа на тези роби аз юздата,
	закон по-висш и свят ги подчинява.

	Но както често в почва камениста
	различни сили с мощ са уравнени,
	любов ме пази днес от покварени,
	душа за обич търся, ала чиста.

	На мнения позорни подчинен е
	човекът, сраснал с нрава на тълпата,
	че тя осмива бляна на душата…
	Такъв ли мъж желаеш и на мене?
P$
