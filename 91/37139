P>
	Не ще съзреш каторжници злочести,
	Марилия, да вадят кал и тиня,
	прецеждайки водата на реките,
	или в планинска мина.

	Нито ще видиш някой негър сръчен
	чакъла как със шмиргел раздробява
	и в дъното на плоската съдинка
	злато да заблестява.

	Не ще съзреш във девствената джунгла
	как огънят гъстака ще превземе,
	ни с пепел как торят земята бедна,
	ни хвърлено нахалост семе.

	Не ще съзреш и как пресоват бали
	тютюни с екзотични аромати,
	нито как става сок тръстта за захар
	през колела зъбчати.

	Ще видиш върху масата масивна
	разхвърляни старинни пергаменти
	и мен — да ги разлиствам и да черпя
	съдебни аргументи.

	А вечер, щом от работа се върна,
	да срещам с тебе часове прекрасни,
	редувайки на глас анали древни
	с поети сладкогласни.

	Ти ще четеш на глас и — озарена —
	ще вникваш в текста чрез акцент изряден
	и радостен аз пак ще се заема
	с процеса си досаден.

	Щом прочетеш за друга хубавица,
	о, нека ревността не те обзима,
	че в бъдеще далечно ще възхвалят
	и твойта хубост несравнима.
P$
