P>
	Тринадесетгодишна,
	лицето ми е ведро;
	ах, мамо, омъжи ме,
	но за Гайтейру Педру.

	Че аз мома съм вече
	и в гиздава премяна,
	танцувам със момците
	в неделя на мегдана.

	Че аз не съм Анита,
	дете между децата,
	а сеньорита Ана —
	от хълма над реката.

	Надпявам се с момите
	и седенкувам вечер,
	бонбон не ми подава
	случаен пътник вече.

	Аз патките отвеждам
	на паша край реката
	и после всичко виждам
	сама от стръмнината.

	И щом като съгледам,
	че вече никой няма,
	със патките се къпя
	под смриката голяма.

	Лице от слънце смугло
	оглеждам във водата —
	на всичките овчари
	разпалва то сърцата.

	Очите ми — череши,
	усмивката ми — блага,
	а в песента се пее,
	че на сърце туй ляга.

	Но чедото ти, мамо,
	съвсем не си прилича
	с онуй, що лани гледах,
	с предишното момиче.

	Елечето ми ново
	от агне и самури
	на Браш воденичаря
	момичето го тури.

	като му рекох: „На ти
	елече за по-малки,
	от агне и самури,
	със сребърни вързалки.

	На мене ми е тясно,
	за тебе с добро то;
	ти с малките играеш,
	аз ходя на хорото.“

	Мома съм аз, мома съм
	и кича се с пендари,
	тринадесет години
	навърших януари.

	Че аз не съм Анита,
	а Ана от селцето.
	Но Педру, мила мамо,
	лежи ми на сърцето.

	Аз по`ляка не искам,
	че много е наперен,
	със щръкнали мустаци
	и вид високомерен.

	А оня гурбетчия
	с глава е белокоса;
	тринадесет години
	по-скъпи от сребро са.
P$
