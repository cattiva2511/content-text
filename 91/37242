D>
	В памет на д-р Харолд Еджъртън, Боб Хес, Ерик Шонстедт и Питър Трокмортън, обичани и уважавани от всички, до чийто живот са се докосвали.
D$


>	Загадъчните пришълци

	_1533 година от Новата ера, Забравено море_
	Те дойдоха от юг с изгрева на слънцето, трептящи като привидения в пустинен мираж, докато се плъзгаха по осеяната със слънчеви зайчета вода. Правоъгълните памучни платна на флотилията от салове висяха отпуснати неподвижно под ведрото синьо небе. Не се чуваха команди. Екипажите потапяха и натискаха греблата в призрачна тишина. Високо над главите им ту се спускаше, ту се извисяваше един ястреб, сякаш показваше на кормчиите пътя към лишения от растителност остров, който се издигаше в центъра на вътрешното море.
	Саловете бяха построени от снопове тръстика, завързани и извити в двата края. Всеки корпус се състоеше от шест снопа, с кил и напречни греди от бамбук. Извисяващите се нос и кърма бяха оформени като змии с кучешки глави, вдигнали челюсти към небето, сякаш виеха срещу луната.
	Вождът, който командваше флота, седеше върху приличен на трон стол, поставен върху заострената предна част на челния сал. Той беше облечен в памучна туника, украсена с тюркоазни плочици и пъстро избродиран вълнен плащ. На главата му имаше шлем, окичен с пера, а върху лицето — златна маска. Украшенията за уши, масивната огърлица и гривните за ръце също хвърляха златисти отблясъци на слънцето. Дори обувките му бяха изработени от злато. Това, което правеше гледката още по-смайваща, беше, че накитите на членовете на екипажа не отстъпваха по великолепие на неговите.
	Покрай брега на плодородната земя, заобикаляща морето, туземното население със страх и почуда наблюдаваше чуждестранната флотилия, появила се неканена в техни води. Нямаше опити за защита на територията им от нашествениците. Прости ловци и земеделци, те поставяха капани за зайци, ловяха риба, жънеха растенията, които сееха и събираха ядкови плодове. Културата им беше архаична, необяснимо различаваща се от тази на съседите им на изток и на юг, които бяха създали простиращи се нашир и надлъж империи. Те живееха и умираха без някога да са издигнали масивни храмове на безбройни богове и сега наблюдаваха в захлас изложените на показ богатство и мощ, които се носеха по водата. В съзнанието си всички възприемаха флотилията като чудодейна поява на богове воини от света на духовете.
	Без да обръщат внимание на струпаните на брега хора, загадъчните чужденци продължаваха да гребат към своята крайна цел. Мисията, с която бяха натоварени, беше свещена и нищо не можеше да ги отклони от нея. Те невъзмутимо тласкаха саловете си напред и нито една глава не се обърна, за да покаже, че е забелязала смаяната публика.
	Те се насочиха право към стръмните, покрити със скали склонове на малката планина, която представляваше остров, издигащ се на 200 метра над морската повърхност. Той беше необитаем и в по-голямата си част лишен от растителност. На местните жители, които населяваха континенталната част, островът беше известен като мъртвия великан, защото билото на дългата, ниска планина приличаше на тялото на жена, заспала непробуден сън. Илюзията се подсилваше от призрачното, дължащо се на слънцето сияние, което се излъчваше от нея.
	Не след дълго облечените в бляскави одежди моряци изтеглиха саловете си на малък, осеян с дребни камъчета плаж, който водеше към тесен каньон. Те свиха платната с втъкани фигури на фантастични животни, символи, които още повече засилваха страха и благоговението на притихналите туземци и започнаха да разтоварват големи тръстикови кошници и глинени делви на брега.
	През дългия ден товарът беше струпан в огромен, но подреден куп. Вечерта, когато слънцето се скри на запад, островът престана да се вижда от брега. В тъмнината се забелязваше само слабото блещукане на светлинки. Ала зората на новия ден завари флотилията все още на брега, а голямата купчина товар стоеше непокътната на мястото си.
	На върха на острова планина кипеше усилена работа. Група каменоделци се трудеха усърдно върху огромна скала. През следващите шест дни и нощи, като използваха бронзови лостове и секачи, те неуморно къртиха и изчукваха камъка, докато той бавно придоби формата на свиреп крилат ягуар със змийска глава. Когато дялането и заглаждането най-сетне приключиха, странният звяр изглеждаше така, сякаш щеше да скочи от голямата скала, върху която беше изсечен. Докато траеше извайването на статуята, товарът от кошници и делви бавно беше пренасян и накрая от него не остана и следа.
	После една сутрин жителите погледнаха над водата към острова и видяха, че на него няма жива душа. Загадъчните хора, дошли от юг, заедно със саловете си бяха изчезнали, отплавали под прикритието на тъмнината. Само величественият каменен ягуар змия с оголени извити зъби и присвити очи, оглеждащи необятната, осеяна с безброй хълмове местност отвъд малкото море, беше останал да напомня за тяхното пребиваване.
	Любопитството бързо надделя над страха. Следобед на другия ден четирима мъже от главното село, разположено край брега на вътрешното море, чиято смелост беше подкладена от силна местна настойка, се оттласнаха от брега в кану еднодръвка и загребаха към острова да поразгледат. След като доплаваха до тясната пясъчна ивица, ги видяха да навлизат в тесния каньон, който водеше към вътрешността на планината. През целия ден и през следващия техните приятели и роднини с безпокойство очакваха завръщането им. Ала никой не видя мъжете отново. Дори и кануто им изчезна.
	Страхът на примитивните туземци нарасна още повече, когато над малкото море внезапно се изви силен ураган и го превърна в кипящ ад. Слънцето се скри и небето притъмня както никога дотогава. Заедно със страховитата тъмнина задуха ужасен вятър, който с вой връхлетя върху морето, превърна водата в пяна и опустоши селата. Сякаш беше избухнала война на небесата. Стихията се стовари върху крайбрежието с невероятна ярост. Местните хора бяха сигурни, че ягуарът змия беше повел боговете на небето и мрака да ги накажат, задето бяха нарушили спокойствието му. Те започнаха да шушукат за проклятие, настигнало онези, които бяха дръзнали да стъпят на острова.
	А после, също тъй внезапно както беше връхлетяла, бурята отмина отвъд хоризонта, вятърът стихна и се възцари странна тишина. Ярките лъчи на слънцето огряха морето, което беше също тъй спокойно както и преди. След това долетяха чайки и започнаха да кръжат над някакъв предмет, изхвърлен от водата върху пясъчната ивица на източния бряг. Щом хората съзряха лежащата неподвижно фигура, в която се плискаха вълните, те предпазливо приближиха и спряха, а после внимателно запристъпваха напред и впериха погледи надолу, за да я разгледат. От гърдите им се изтръгна стон, когато разбраха, че това беше трупът на един от чужденците, дошли от юг. Той беше облечен само с разкошна бродирана туника. Не беше останала и следа от златна маска, шлем и гривни.
	Тези, които присъстваха на зловещата сцена, се взираха потресени в трупа. За разлика от тъмнокожите туземци със смолисточерна коса, мъжът имаше бяла кожа и руса коса. Невиждащите му очи бяха сини. Прав, той би надвишавал с половин глава поразените хора, които го изучаваха.
	Треперещи от страх, те внимателно го пренесоха до едно кану и грижливо го положиха в него. После избраха двама от най-смелите мъже да закарат трупа до острова. Щом стигнаха до плажа, те бързо го свалиха на пясъка и трескаво загребаха обратно към брега. Години след смъртта на онези, които бяха присъствали на паметното събитие, полузаровеният в пясъка избелял скелет все още можеше да се види като страховито предупреждение никой да не приближава до острова.
	Хората тихичко говореха помежду си, че пазителят на златните воини, крилатият ягуар змия, е разкъсал любопитните мъже, които бяха пристъпили убежището му и никой не посмя отново да си навлече гнева му, като стъпи на острова. Около него витаеше нещо зловещо, почти враждебно. Той се превърна в свещено място, за което говореха само шепнешком и никога не посещаваха.
	Кои бяха обкичените със злато воини и откъде бяха дошли? Защо бяха навлезли във вътрешното море и какво бяха правили там? Очевидците трябваше да се задоволят с това, което бяха видели — липсваше всякакво обяснение. От незнанието се родиха митове. Покълналите легенди бяха подхранени от страховито земетресение, което разтърси околността и разруши крайбрежните села. След пет дни, когато трусовете най-сетне стихнаха, голямото вътрешно море беше изчезнало, оставяйки след себе си само широка ивица от мидени черупки върху това, което някога представляваше бряг.
	Загадъчните пришълци скоро намериха място в религиозните предания и се превърнаха в богове. С течение на времето разказите за тяхната внезапна поява и изчезването им ставаха все по-преувеличени, а после постепенно избледняха, докато се превърнаха в част от фантастичния фолклор, предаван от поколение на поколение от хора, които живееха в обитавани от духове земи, където необяснимите явления витаеха във въздуха като дим над лагерен огън.


>	Катаклизъм

	_1 март 1578 година, Западното крайбрежие на Перу_
	Капитан Хуан де Антон, умислен мъж със зелени очи на кастилец и безупречно оформена черна брада, впери поглед през далекогледа си в непознатия кораб, който го следваше и повдигна вежди, леко изненадан. Случайна среща, зачуди се той или предварително подготвено нападение?
	В тази последна отсечка на плаването от Каляо де Лима Де Антон не беше очаквал да срещне други пренасящи скъпоценен товар галеони, поели курс към Панама, където съкровището на краля щеше да бъде натоварено на мулета и прехвърлено през провлака, а после изпратено през Атлантическия океан към хазната в Севиля. Той забеляза типични за френските корабостроители черти в конструкцията на корпуса и такелажа на непознатия кораб, който се намираше на левга и половина зад него. Ако плаваше по търговските маршрути на Карибско море към Испания, Де Антон щеше да избягва срещите с други кораби, но подозренията му малко отслабнаха, когато съзря огромен флаг, който се развяваше от високия флагщок на кърмата. Също като собствения му вимпел, който плющеше издут от вятъра, на него върху бял фон беше изрисуван голям червен кръст — гербът на Испания от шестнадесети век. Въпреки това той изпитваше известно безпокойство.
	Де Антон се обърна към втория по старшинство след него и главен кормчия Луис Торес.
	— На какъв ти прилича, Луис?
	Торес, висок, гладко избръснат галисиец, сви рамене.
	— Твърде малък е за галеон, превозващ златни кюлчета. Според мен е търговски кораб, натоварен с вино, който е отплавал от Валпарайсо и пътува към Панама също като нас.
	— Не мислиш, че е възможно да е враг на Испания?
	— В никакъв случай! Нито един вражески кораб не е посмял да се опита да премине през коварния Магеланов проток край Южна Америка.
	Успокоен, Де Антон кимна.
	— Тъй като не се боим, че са французи или англичани, да обърнем назад и да ги поздравим.
	Торес даде нареждане на щурмана, който поддържаше курса от оръдейната палуба, изпод подаващата се напред площадка на горната палуба. Той завъртя един вертикален прът, скачен подвижно към дълъг стълб, управляващ кормилото. „Нуестра сеньора де ла Консепсион“ най-големият и царствен измежду тихоокеанската армада галеони, превозващи скъпоценности, се наклони наляво и като направи пълен завой, пое обратно на югозапад. Силният източен вятър, който духаше откъм сушата, изду деветте му ветрила и затласка неговия 570-тонен корпус през хълмистите вълни с обичайната скорост от пет възела.
	Въпреки величествения си силует и изкусните дърворезби и колоритни фигури, изрисувани майсторски от двете страни на високата му кърма и носовата абордажна кула, галеонът трудно би могъл да мине за лесна плячка. Изключително здрав и издръжлив на вълнение, той беше един от най-неуморните труженици между океанските съдове на своето време. И ако се наложеше, би могъл да мери сили с най-добрите капери*, които една грабителска морска нация можеше да изпрати срещу него, за да защити безценното съкровище в товарните си трюмове.
	[* Капер — в миналото капитан или моряк на частен кораб, притежаващ разрешение от правителството на съответната страна да напада и ограбва неприятелски кораби, пренасящи стоки. — Б.пр.]
	За обикновения наблюдател галеонът приличаше на страховит боен кораб, отрупан с въоръжение, но при по-внимателно разглеждане отвътре той не би могъл да скрие истинското си предназначение на търговски кораб. На оръдейните му палуби имаше амбразури за близо петдесет четирифунтови оръдия. Ала успокоени от убеждението си, че Южните морета са тяхно лично владение и като знаеха, че нито един от корабите им не беше нападан или пленен до този момент от чужди нашественици, испанците бяха въоръжили леко „Консепсион“ само с две оръдия, за да намалят тонажа му, така че да може да пренася по-голям товар.
	Сега убеден, че корабът му не е застрашен от опасност, капитан Де Антон седна небрежно на малко столче и отново се взря през далекогледа си към приближаващия бързо кораб. Изобщо не му мина през ума за всеки случай да нареди на екипажа да се приготви за бой.
	Той не разполагаше със сигурни сведения, нито пък имаше дори и смътно предчувствие, че корабът, с който му предстоеше да се срещне, беше „Златната кошута“, командван от неуморния морски вълк на Англия, Франсис Дрейк, който стоеше на квартердека и спокойно наблюдаваше Де Антон през един телескоп със студения поглед на акула, следваща кървава диря.
	— Страшно любезно от негова страна, че обърна, за да ни посрещне — промърмори Дрейк, дребен, приличащ на петел за борба, мъж с малки кръгли очи, къдрава тъмночервена коса и жълтеникавочервена брада, завършваща с остър връх под дълги увиснали мустаци.
	— Най-малкото, което би могъл да стори, след като през изминалите две седмици неотклонно го следвахме по петите — отвърна Томас Кътил, шкипер на „Златната кошута“.
	— Вярно, ала плячката си струва преследването.
	Вече натоварен със златни и сребърни кюлчета, малко ковчеже със скъпоценни камъни и топове скъпо ленено платно и коприна след пленяването на няколко испански кораба, откакто беше станал първият английски морски съд, навлязъл в Тихия океан, „Златната кошута“, наричан преди това „Пеликан“, се носеше неуморно през вълните, като ловджийско куче след лисица. Той беше здрав и устойчив кораб с дължина почти 31 метра и водоизместване 140 тона. Имаше отлична плавателност и добре реагираше на румпела. Корпусът и мачтите му бяха стари, но след продължителен ремонт в Плимут той беше подготвен за плаване, по време на което щеше да измине повече от 34 000 мили в околосветско пътешествие, продължило тридесет и пет месеца и превърнало се в една от най-великите морски епопеи на всички времена.
	— Искате ли да се врежем в носа му и да пометем испанските псета? — попита Кътил.
	Дрейк свали дългия телескоп, поклати глава и се усмихна широко.
	— По-учтиво ще бъде да оберем ветрилата и да ги поздравим като истински джентълмени.
	Кътил изгледа недоумяващо своя храбър командир.
	— Ами ако са се приготвили за сражение?
	— Малко вероятно е капитанът му да има представа кои сме.
	— Той е два пъти по-голям от нас — продължи да упорства Кътил.
	— Според моряците, които пленихме в Каляо де Лима, на борда на „Консепсион“ има само две оръдия. „Кошутата“ може да се похвали с осемнадесет.
	— Испанци! — ядно изрече Кътил. — Те лъжат повече и от ирландците.
	Дрейк посочи към нищо неподозиращия кораб, който приближаваше към тях с носа напред.
	— Капитаните на испанските кораби предпочитат да бягат вместо да се сражават — напомни той на своя войнствено настроен подчинен.
	— Защо тогава не останем на разстояние и не ги принудим да се предадат, като започнем да ги обстрелваме?
	— Не е разумно да използваме оръдията. Рискуваме да потопим кораба с цялата плячка. — Дрейк потупа Кътил по рамото. — Не бой се, Томас. Ако това, което съм замислил, се окаже достатъчно хитро, ще си спестим барута и ще разчитаме само на английски юначаги, които горят от желание да се бият.
	Кътил кимна разбиращо.
	— Значи искате да го захванем с абордажните куки и да го превземем, така ли?
	Дрейк кимна.
	— Ще се озовем на палубите му преди екипажът да успее да зареди и един мускет. Те все още не знаят това, но плават към капан, който сами си заложиха.
	Малко след три часа следобед „Нуестра сеньора де ла Консепсион“ зави, пое отново на северозапад и приближи „Златната кошута“ откъм левия борд. Торес се изкачи по стълбата към абордажната кула на своя кораб и извика над водата:
	— Как се казва корабът ви?
	Нума да Силва, португалски лоцман, с когото Дрейк се беше сдобил след пленяването на кораба на Да Силва край бреговете на Бразилия, отвърна на испански:
	— „Сан Педро де Паула“ от Валпарайсо. — Това беше името на кораба, който Дрейк беше пленил преди три седмици.
	Като се изключат неколцина от членовете на екипажа, облечени като испански моряци, Дрейк беше скрил по-голямата част от хората си в трюма и ги беше въоръжил с ризници и цял арсенал от пики, пищови, мускети и къси закривени саби. Покрай фалшборда на горната палуба бяха скатани здрави въжета, към които бяха завързани абордажни куки. В бойните гнезда над гротреите на мачтите се спотайваха стрелци с арбалети. Дрейк не разрешаваше в бойните гнезда да се използва огнестрелно оръжие, тъй като огънят на мускетите лесно би могъл да подпали ветрилата и да ги превърне в завеса от пламъци. Гротовете бяха свити и събрани, за да не пречат на стрелците. Едва тогава той си отдъхна и търпеливо зачака момента на нападението. Фактът, че неговите англичани наброяваха осемдесет и осем срещу испанския екипаж от двеста души, изобщо не го притесняваше. Това не беше първият път, нито щеше да бъде последният, в който щеше да премери сили с многократно превъзхождащ го противник. Славната битка, която щеше да води срещу испанската армада в Ламанша, тепърва предстоеше.
	От своето място Де Антон не забеляза необичайно раздвижване по палубите на очевидно приятелски настроения търговски кораб. По всичко личеше, че екипажът върши работата си, без да проявява излишно любопитство към „Консепсион“. Капитанът, видя той, се облегна небрежно на релинга на квартердека и махна за поздрав на Де Антон. Новодошлият кораб изглеждаше измамно безопасен, докато без да буди излишни подозрения, приближаваше под ъгъл към натоварения със съкровища галеон.
	Когато разстоянието между двата кораба намаля на 30 метра, Дрейк почти недоловимо кимна и най-добрият стрелец на борда, който лежеше скрит на оръдейната палуба, откри огън със своя мускет и улучи щурмана на „Консепсион“ в гърдите. В същия миг стрелците в бойните гнезда започнаха да стрелят по испанците, които обслужваха платната. После щом галеонът започна да губи управление, Дрейк нареди на своя кормчия да приближи „Кошутата“ успоредно до борда на високия полегат корпус на по-големия съд.
	Когато корабите се сблъскаха и техните бимси и дъсчена обшивка заскърцаха в знак на протест, Дрейк изрева:
	— Да го превземем за добрата кралица Бес и Англия, момчета!
	Абордажните куки полетяха над релингите, издрънчаха и се закачиха за фалшборда и такелажа на „Консепсион“, като съединиха двата съда в смъртна хватка. Екипажът на Дрейк се изсипа с диви викове на палубата на галеона. Музикантите му всяваха допълнителен ужас, като биеха барабаните и надуваха с всичка сила тръбите си. Върху втрещения и скован от страх испански екипаж се посипа дъжд от куршуми и стрели.
	Всичко свърши минути след като беше започнало. Една трета от екипажа на галеона лежеше мъртва или ранена, без да даде изстрел в своя защита. Зашеметени от объркване и страх, испанци започнаха да се свличат на колене в знак, че се предават, а нападателите от екипажа на Дрейк се втурнаха към трюмовете, като ги избутваха от пътя си.
	Дрейк се завтече към капитан Де Антон с пищов в едната ръка и сабя в другата.
	— Предайте се в името на Нейно Величество английската кралица Елизабет! — отекна над врявата гласът му.
	Изумен и невярващ, Де Антон предаде кораба си.
	— Предавам се — извика в отговор той. — Пощадете екипажа ми.
	— Никога не съм проявявал жестокост — уведоми го Дрейк.
	Щом англичаните установиха контрол над галеона, мъртвите бяха изхвърлени зад борда, а оцелялата част от екипажа и ранените бяха затворени в един от трюмовете. Капитан Де Антон и неговите офицери бяха съпроводени по една дъска, прехвърлена между двата кораба, до борда на „Златната кошута“. След това с присъщата му любезност, която Дрейк винаги проявяваше към своите пленници, той лично разведе капитан Де Антон из „Златната кошута“. После даде галавечеря за офицерите от галеона, по време на която свиреха музиканти със струнни инструменти, на гостите бяха раздадени прибори от масивно сребро и бяха поднесени най-добрите от наскоро заграбените испански вина.
	Още по време на вечерята хората на Дрейк насочиха корабите на запад и отплаваха надалеч от морските маршрути на испанците. На другата сутрин те застанаха на дрейф, обраха ветрилата, така че скоростта на корабите спадна, но носовете им продължиха да порят вълните, тласкани от инерцията. Следващите четири дни преминаха в прехвърляне на фантастичното съкровище от товарните трюмове на „Консепсион“ в „Златната кошута“. Невижданата плячка включваше тринадесет сандъка със сребърна посуда и монети, осемдесет фунта злато, двадесет и шест тона сребро на кюлчета, стотици кутии с перли и скъпоценни камъни и огромно количество храна и припаси като плодове и захар. В продължение на десетилетия това щеше да бъде най-богатата плячка, заграбена от капер.
	Един от трюмовете беше пълен със скъпоценни и екзотични предмети, изработени от инките, които галеонът трябваше да достави в Мадрид, за да радват лично Негово Католическо Величество Филип II, крал на Испания. Дрейк внимателно ги разгледа с огромно удивление. Той никога не беше виждал нещо подобно на тях. Топове разкошно избродирани платове от Андите изпълваха една част на трюма от пода до тавана. Стотици сандъци бяха пълни с майсторски изваяни каменни и керамични фигури, примесени с изкусно изработени шедьоври от обработен нефрит, великолепни мозайки от тюркоази и седеф, ограбени от свещените религиозни храмове на цивилизациите от Андите, опустошени от Франциско Писаро и последвалите го армии от ламтящи за злато конквистадори. Дори и в мечтите си Дрейк никога не бе допускал, че може да съществува такова великолепно художествено майсторство, каквото представляваше разкрилата се пред очите му гледка. Странно, но предметът, който най-много го заинтересува, не беше някой триизмерен шедьовър на изкуството, инкрустиран със скъпоценни камъни, а една проста кутия, изработена от нефрит, чийто капак представляваше човешко лице. Капакът маска прилягаше толкова добре, че във вътрешността й беше почти невъзможно да проникне въздух. Вътре се намираше многоцветна плетеница от връвчици с различна дебелина, по които имаше повече от сто възела.
	Дрейк отнесе кутията в каютата си и прекара по-голямата част от деня, изучавайки внимателно сложно сплетените ярко оцветени връвчици, завързани към по-къси връвки, с разположени на точно определени разстояния възли. Талантлив мореплавател и художник любител, Дрейк разбираше, че това беше или математически инструмент, или някакъв начин за отбелязване на дати като в календар. Заинтригуван от тази загадка, той неуспешно се опитваше да проумее значението на цветните снопчета и различните групи от възли. Решението му се струваше толкова непонятно, колкото на някой туземец, опитващ се да схване значението на географската дължина и ширина на морска карта.
	Най-сетне Дрейк се отказа и зави нефритената кутия в парче ленено платно. После нареди да извикат Кътил.
	— Испанецът изплува над водата, след като изнесохме по-голямата част от съкровищата му — весело съобщи Кътил, като влезе в капитанската каюта.
	— Не сте пипали произведенията на изкуството, нали? — попита Дрейк.
	— Както наредихте, те си стоят в трюма на галеона.
	Дрейк се надигна от писалището си, приближи към големия прозорец и погледна към „Консепсион“. Корпусът на галеона беше все още мокър на няколко фута над сегашната му ватерлиния.
	— Тези съкровища са били предназначени за крал Филип — каза той. — По-добре да заминат за Англия и да бъдат подарени на кралица Бес.
	— „Кошутата“ и сега е опасно претоварен — възрази Кътил. — Ако натоварим още пет тона на борда, морето ще започне да се плиска край долните амбразури и той ще престане да се подчинява на румпела. Със сигурност ще потъне, ако се опитаме да го преведем обратно през бурния Магеланов проток.
	— Нямам намерение да се връщам през протока — каза Дрейк. — Планът ми е да се отправим на север и да потърсим път към Англия на северозапад. Ако не успеем, ще тръгнем по пътя на Магелан през Тихия океан и ще заобиколим Африка.
	— „Кошутата“ няма да може да се добере до Англия, не и с пращящи по шевовете товарни трюмове.
	— Ще изхвърлим по-голямата част от среброто при остров Кано край Еквадор, откъдето ще го извадим по време на някое следващо плаване. Произведенията на изкуството ще останат на „Консепсион“.
	— Но нали планът ви беше да ги дадете на кралицата?
	— Той си остава в сила — увери го Дрейк. — Ти, Томас, ще вземеш десет души от „Кошутата“ и ще се отправиш с галеона към Плимут.
	Кътил притеснено разпери ръце.
	— Не мога да управлявам такъв голям кораб само с десет човека, не и в бурно море.
	Дрейк приближи отново към писалището си и почука с месингов пергел по картата, върху която беше очертан кръг.
	— На морските карти, които намерих в каютата на капитан Де Антон, съм отбелязал малък крайбрежен залив на север оттук, в който не би трябвало да има испанци. Ще отплаваш към него и ще свалиш испанските офицери и всички ранени на брега. Придумай двадесет от останалите здрави опитни моряци да останат на кораба. Ще се погрижа да ти осигурят повече от достатъчно количество оръжие, за да си осигуриш управлението на галеона и да предотвратиш всякакъв опит то да ти бъде отнето.
	Кътил знаеше, че няма смисъл да му противоречи. Всякакъв спор с упорит човек като Дрейк беше напразен. Той прие задачата си с примирено свиване на рамене.
	— Аз, разбира се, ще изпълня заповедта ви.
	По лицето на Дрейк беше изписана увереност, погледът му беше сърдечен.
	— Ако някой може да доплава с испански галеон до пристанището в Плимут, Томас, това си ти. Представям си как ще се ококори кралицата, когато й поднесеш в дар товара си.
	— Бих предпочел вие да направите това, капитане.
	Дрейк потупа Кътил приятелски по рамото.
	— Не бой се, стари ми приятелю. Заповядвам ти да бъдеш на кея с две момичета под ръка, в очакване да ме посрещнеш, когато „Кошутата“ пристигне у дома.
	По изгрев-слънце на другата сутрин Кътил нареди на моряците да отвържат въжетата, които придържаха двата кораба заедно. Под мишницата си той здраво стискаше увитата в ленено платно кутия, която Дрейк му беше наредил да предаде лично на кралицата. Кътил я отнесе в капитанската каюта и я заключи в един шкаф в покоите на капитана. После се върна на палубата и пое командването на „Нуестра сеньора де ла Консепсион“, който беше започнал бавно да се отдалечава от „Златната кошута“. Вдигнаха ветрилата под пламтящото пурпурно слънце, което в очите на суеверните екипажи на двата кораба изглеждаше като кървящо сърце. Според тяхното примитивно мислене това беше лоша поличба.
	Дрейк и Кътил си махнаха за последен път и „Златната кошута“ пое курс на северозапад. Кътил продължи да наблюдава по-малкия кораб, докато корпусът му не изчезна от хоризонта. Той не споделяше увереността на Дрейк. Дълбоко в него се загнезди предчувствие за нещо лошо.
	Няколко дни по-късно, след като изхвърлиха от нея тонове сребърни кюлчета и монети край брега на остров Кано, за да улеснят плаването й, издръжливата „Кошута“ и неустрашимият Дрейк отплаваха на север… към онова, което след повече от два века щеше да стане известно като остров Ванкувър… преди да завият на запад през Тихия океан и да продължат своето епично плаване.
	Далеч на юг, като използваше попътните ветрове, „Консепсион“ се насочи право на изток, забеляза сушата и достигна до залива, отбелязан на испанската морска карта от Дрейк, късно на следващата вечер. Спуснаха котвата и запалиха сигналните фенери.
	Когато се зазори, слънцето огря Андите и Кътил и екипажа му откриха голямо туземно село с повече от хиляда жители, заобиколено от голям залив. Без да губи време, той заповяда на хората си да започнат да извозват испанските офицери и ранените на брега. На двадесет от най-опитните моряци измежду оцелелите беше предложено възнаграждение десет пъти по-голямо от това, което испанците им плащаха, за да помогнат галеонът да доплава до Англия, където им бе обещано да бъдат пуснати на свобода. И двадесетте с радост приеха.
	Малко след пладне Кътил стоеше на оръдейната палуба и следеше как върви извозването, когато корабът започна да се тресе, сякаш някаква гигантска ръка го клатеше. Хората веднага обърнаха погледи към тесните флагове, завързани за върховете на мачтите. Ала само краищата на опашките им леко потрепваха от слабия шепот на вятъра. Тогава всички извърнаха очи към брега, където от подножието на Андите се беше издигнал огромен облак от прах, който сякаш приближаваше към морето. Разнесе се страховит гръмовен тътен, който придоби оглушителна сила, а земята започна силно да се тресе. Пред очите на втрещените и онемели от изненада моряци хълмовете на изток от селото започнаха да се надигат и спускат като големи пенести вълни, които се носят бавно към крайбрежните плитчини.
	Облакът от прах се спусна над селото и го погълна. Сред шумотевицата долетяха писъците и виковете на селяните и трясъка на техните построени от камъни и кирпич къщи, които се разпадаха и превръщаха в руини. Нито един член на екипажа не беше преживял до този момент земетресение, малцина бяха онези, които изобщо бяха чували за това явление. Половината от англичаните протестанти и всички испанци католици на галеона паднаха на колене и започнаха пламенно да молят Бога за избавление.
	За минути облакът от прах премина над кораба и се разпръсна навътре в морето. Всички бяха втренчили недоумяващи погледи в доскоро процъфтяващото, кипящо от живот село. Сега от него бяха останали само развалини. Равносметката, направена по-късно, щеше да покаже, че от местните жители бяха оцелели по-малко от петдесет души. Испанците на брега тичаха ужасени нагоре-надолу по плажа, като викаха и молеха да ги върнат обратно на кораба. Отърсвайки се от уплахата, без да обръща внимание на молбите, Кътил изтича към релинга и огледа морето наоколо. С изключение на лекото вълнение, водата сякаш беше останала равнодушна към кошмарната трагедия в селото.
	Внезапно връхлетян от отчаяното желание да избяга от катаклизма на брега, Кътил започна да крещи заповеди галеонът да се приготви за отплаване. Испанските затворници помагаха самоотвержено, работейки рамо до рамо с англичаните, които развързваха ветрилата и изтегляха котвата. В това време оцелелите жители от селото се струпаха на брега, като молеха екипажа на галеона да се върне и да им помогне да измъкнат близките си от развалините и да ги пренесат на борда на кораба, където щяха да бъдат в безопасност. Моряците, които мислеха единствено за собственото си спасение, не обърнаха внимание на молбите им.
	Изведнъж земята се разлюля от нов трус, съпроводен от още по-гръмовен тътен. Повърхността й започна да се огъва вълнообразно, сякаш някакво чудовище тръскаше огромен килим. Този път морето бавно се отдръпна назад, като остави „Консепсион“ заседнала върху оголеното дъно. Моряците, нито един от които не умееше да плува, изпитваха ужасяващ страх от това, което се криеше под водата. Сега те удивено се взираха в хилядите риби, които се мятаха във всички посоки като безкрили птици между канарите и коралите, озовали се на сухо, след като морето се беше отдръпнало навътре. Акули, сепии и тропически рибки във всички цветове на дъгата се гърчеха заедно в предсмъртна агония.
	Непрестанна поредица от трусове люлееше земята. Подводното земетресение причини пропукване на земната кора, морското дъно пропадна и се образува обширна падина. Тогава се разбесня и морето. То заприижда от всички страни, за да запълни ямата. Водата се надигна с главоломна скорост и се образува чудовищна вълна. Милионите тонове разрушителна стихия се издигаха все по-високо и по-високо, докато гребенът й достигна височина 40 метра, явление, което по-късно щеше да стане известно като цунами.
	Безпомощните мъже нямаха време да се вкопчат в някой масивен предмет, вярващите нямаха време да се помолят. Парализирани и онемели от страх пред зелената белопенеста планина от вода, която се извисяваше пред очите им, те стояха неподвижно и гледаха как тя се устремява към тях със страховит шум, който сякаш се носеше от хиляди преизподни. Единствено Кътил, който беше запазил самообладание, се втурна към заслона на палубата над румпела и сплете ръце и крака около дългия му дървен ствол.
	Обърнат с носа към огромната стена от вода, „Консепсион“ се издигна нагоре и се извиси вертикално към извития й гребен. Само след секунди той бе погълнат от кипящия водовъртеж на обезумялата природа.
	Сега, сграбчил в прегръдката си „Консепсион“, могъщият поток запокити галеона с огромна скорост към опустошения бряг. Повечето членове на екипажа, които се намираха върху откритите палуби бяха пометени и никой повече не ги видя. Бедните хорица на плажа и онези, които се мъчеха да се измъкнат изпод развалините на селото, бяха залети и отнесени, сякаш водна струя изневиделица беше връхлетяла върху мравуняк. В един миг те бяха там, на следващия ги нямаше, превърнали се просто в част от парчетата и треските от останките, които се носеха към Андите.
	Притаил дъх, Кътил имаше чувството, че е останал погребан под извисилата се водна маса невероятно дълго време. Пареща болка изгаряше дробовете му, но той продължаваше да стиска здраво румпела, сякаш се беше превърнал в някакъв клон, израснал от него. В този миг със стенещи и скърцащи по съединенията бимси, издръжливият стар кораб с мъка изплува обратно на повърхността. Кътил не помнеше колко време кипящият водовъртеж бе подмятал галеона. Жестокото вълнение беше унищожило напълно това, което беше останало от селото. Ужасът на неколцината измокрени до кости мъже, които някак си бяха останали живи на борда на полуразрушения „Консепсион“, нарасна още повече при вида на мумиите на умрели преди векове инки, които изплуваха на повърхността и се понесоха около кораба. Изтръгнати от вълната от гробовете им в някакво отдавна забравено гробище, удивително добре запазените тела на мъртъвците се взираха невиждащо в ужасените моряци, които бяха уверени, че над тях тегне проклятието на тези дяволски изчадия.
	Кътил се опита да помести румпела, сякаш управляваше кораба. Това беше безполезен жест, тъй като кормилото беше откъснато от вертикалните оси скоро след като вълната се стовари върху галеона. Той упорито се бореше за живота си, изплашен от мумиите, които се носеха около кораба.
	Но най-лошото тепърва предстоеше. Бясно завихреното течение образува водовъртеж, който завъртя галеона с такава сила, че мачтите се сгромолясаха зад борда, а двете оръдия се откъснаха от въжетата си и се понесоха по палубата в лудешки разрушителен танц. Въртящата се водна лавина помете един по един обезумелите от страх моряци, докато на палубата остана само Кътил. Огромната вълна смаза и разруши всичко по осемкилометровия си път през сушата, като изкорени и направи на трески дърветата и опустоши напълно площ от около 100 квадратни километра. Вълната тласкаше пред себе си големи скални късове като малки камъчета, изстреляни от прашката на някой малчуган. Най-сетне смъртоносното чудовище стигна до подножието на Андите и мощта му започна да отслабва. Загубила силата си, водната маса се плисна в основата на планините и започна да се оттича обратно със силно гъргорене, оставяйки след себе си разруха, непозната в аналите на историята.
	Кътил почувства как галеонът застана неподвижно. Той огледа оръдейната палуба, покрита с изпонападал такелаж и шпангоути, но не видя жива душа. Близо час той стоя притиснат към румпела, като се страхуваше, че убийствената вълна ще връхлети отново, но корабът остана неподвижен и смълчан. Бавно, сковано той се отправи към горната част на квартердека и огледа разрухата наоколо.
	За негова изненада, „Консепсион“ стоеше изправен, заседнал в изравнената със земята джунгла. Той прецени, че галеонът се намира на около три левги от най-близката вода. Оцеляването му се дължеше на неговата здрава конструкция и на факта, че плаваше към вълната, когато тя връхлетя. Ако беше почнал да се отдалечава, водната стихия щеше да се стовари върху високата му кърмова абордажна кула и щеше да го направи на трески. Той беше издържал, но се беше превърнал в развалина, която никога вече нямаше да усети море под кила си.
	Селото в далечината беше изчезнало. На негово място имаше широка пясъчна ивица без следи от развалини. Сякаш хилядите хора и техните домове никога не бяха съществували. Наводнената джунгла беше осеяна с трупове. На Кътил му се струваше, че те са пръснати навсякъде, на някои места се намираха на повече от 3 метра дълбочина. Мнозина висяха нелепо по преплетените клони на дърветата. Повечето бяха обезобразени почти до неузнаваемост.
	Кътил не можеше да повярва, че беше единственият човек, оцелял след катаклизма, но въпреки това не виждаше наоколо жива душа. Той благодари на Бога за спасението си и се помоли за напътствие. После се замисли над положението, в което беше изпаднал. Намираше се на кораб, заседнал на сушата на четиринадесет хиляди морски мили от Англия, във вътрешността на онази част от света, която испанците владееха. Те с радост биха измъчвали и убивали всеки омразен английски пират, когото успееха да заловят. Изгледите да живее дълго бяха наистина нищожни. Той реши, че единственият изход, който криеше, макар и малка вероятност за успех, беше да прекоси пеш Андите и да продължи на изток. Стигнеше ли до бразилския бряг, винаги съществуваше възможност да срещне някой английски капер, тръгнал да напада португалски търговски кораби.
	На следващата сутрин той измайстори носилка за моряшкия си сандък и го напълни с храна и вода от корабния камбуз, завивки, два пищова, един фунт барут, сачми, кремък, огниво, торбичка тютюн, нож и една библия на испански. После, само с дрехите, които носеше на гърба си, Кътил се отправи със своята носилка към обвитите в мъгли върхове на Андите, като огледа за последен път изоставения „Консепсион“, чудейки се дали пък боговете на инките не бяха виновни по някакъв начин за катастрофата.
	Е, те вече бяха получили обратно свещените си реликви, да им приседнеха дано. Сети се за древната нефритена кутия със странния капак. Никак не завиждаше на следващите, които щяха да я откраднат.


	Дрейк се завърна триумфално в Англия, като пристигна в Плимут на 26 септември 1580 година. Трюмовете на „Златната кошута“ пращяха от плячка. Ала от Томас Кътил и „Нуестра сеньора де ла Консепсион“ нямаше и следа. Хората, които бяха участвали с пари в това начинание, получиха 4700 процента печалба върху вложенията си, а делът на кралицата послужи като основа за бъдещото разрастване на Британската империя. По време на едно пищно тържество на борда на „Кошутата“ в Гринуич кралица Елизабет даде на Дрейк рицарско звание.
	Вторият в света кораб, извършил околосветско плаване, бил превърнат в туристическа атракция. В продължение на три поколения той останал отворен за посещения, докато най-накрая или изгнил, или изгорял до ватерлинията. Историята не знае със сигурност как е станало това, но „Златната кошута“ изчезнал във водите на Темза.
	Подвизите на сър Франсис Дрейк продължили още шестнадесет години. По време на едно от следващите си плавания той превзел пристанищните градове Санто Доминго и Картагена и получил званието морски адмирал на Нейно Величество. Освен това той служил като кмет на Плимут и бил избран за член на Парламента. Последвало неговото дръзко нападение над великата Испанска Армада през 1588 година. Той починал от дизентерия по време на една експедиция за ограбване на пристанища и търговски кораби по североизточното крайбрежие на Южна Америка през 1596 година. Тялото му било поставено в оловен ковчег и хвърлено в морето близо до Портобело, Панама.
	Не минаваше ден, преди смъртта да го застигне, в който Дрейк да не се замисляше за изчезването на „Консепсион“ и загадката на странната кутия от нефрит и нейните връвчици с възли.


>	Част I
>	Кости и тронове

>>	1

	_10 октомври 1998 година, Перуанските Анди_
	Скелетът лежеше в утайката на дълбокия вир, сякаш изтегнал се върху мек дюшек. Студените, немигащи очни кухини на черепа се взираха през водната тъма нагоре към повърхността, която се намираше на 36 метра над него. Зъбите му бяха застинали в ужасяваща злобна усмивка. Една малка водна змия подаде грозната си глава изпод гръдния му кош, а после се стрелна напред, като остави след себе си малко облаче от тиня, което прикри следите й. Заритият в калта лакът крепеше вдигнатата нагоре ръка, а костеливите пръсти сякаш приканваха с жест нищо неподозиращите посетители.
	От дъното на бездната до огряната от слънцето повърхност, мрачният сиво-кафеникав цвят на водата постепенно изсветляваше до зелен като грахова супа, което се дължеше на мръсната слуз, процъфтяваща в тропическата жега. Кръглият отвор в горната част беше с диаметър 30 метра, а стръмните скали се спускаха цели петнадесет метра до водата. Ако някой човек или животно попаднеше вътре, нямаше начин да се измъкне без помощ отгоре.
	Имаше нещо грозно в дълбокия варовиков понор*1 или ценот*2, какъвто беше специализираният термин, някаква отблъскваща заплаха, която животните усещаха и никога не приближаваха на повече от петдесет метра от него. Наоколо витаеше мрачната атмосфера на смърт и с право. Мястото беше не само свещен кладенец, в чиито тъмни води по време на суша или жестоки бури са били принасяни в жертва живи мъже, жени и деца. Според древните легенди и митове то беше дом на злите богове, в който се случвали странни и неописуеми неща. Имаше и разкази, в които се говореше за редки, ръчно изработени и изваяни предмети, които заедно с нефрит, злато и скъпоценни камъни били хвърляни в страховития понор, за да бъдат умилостивени злите богове, изпратили лошото време. През 1964 година двама водолази се спуснали в дълбините на понора и повече не се появили. Не бил направен никакъв опит труповете им да бъдат извадени.
	[*1 Понор — в геологията е карстово образувание, проходен въртоп. Представлява вертикална или почти вертикална шахта или комин, която излиза на земната повърхност и в нея обикновено биват поглъщани постоянно течащи (реки и потоци) или временно събиращи се (при интензивни валежи) надземни води. — Б.пр.]
	[*2 Ценот — дума от езика на маите, която в буквален превод означава бездна, пропаст. Ценотите са отвори на повърхността, които водят надолу под земята. От научна гледна точка това са сладководни басейни под земята. — Б.пр.]
	Ранната история на понора водеше началото си от Камбрийската ера, когато районът представлявал част от древно море. През последвалите геологически ери в него живели и умирали хиляди поколения черупчести мекотели и корали. Техните скелетни останки образували огромна маса от варовик и пясък, която се сбила в слой от варовик и доломит, дебел два километра. После, преди около шестдесет и пет милиона години, започнало интензивно надигане на земните пластове, в резултат на което се образували днешните Анди. Дъждът, който се стичал от планините, увеличил до голяма степен количеството на подпочвените води, които започнали бавно да разтварят варовика. Там, където се събирала и образувала басейни, водата продължила да разяжда нагоре, докато повърхностният земен слой пропаднал и се образувал понорът.
	Във влажния въздух над джунглата, която заобикаляше кухината, лениво кръжеше един кондор, вперил безизразен поглед в група хора, които работеха край ценота. Широките му дълги 3 метра крила бяха извити дъгообразно, за да улавят въздушните течения. Огромната черна птица с бяла яка и плешива розова глава се рееше плавно, докато внимателно следеше раздвижването долу. Най-сетне разбрал, че наблизо няма храна за него, лешоядът се издигна нагоре за далечно наблюдение и се понесе на изток да дири мърша.
	Години наред около свещения кладенец се бяха водили безплодни спорове и сега археолозите най-после се бяха събрали, за да се спуснат в загадъчните му дълбини и да извадят оттам древни предмети. Обектът беше разположен на западен склон под един висок хребет на Перуанските Анди, в близост до развалините на голям град. Намиращите се в съседство каменни постройки представляваха част от огромна конфедерация на градове държави, известна като Чачапояс, която била покорена от прочутата империя на инките около 1480 година от нашата ера.
	Чачапойската конфедерация обхващала почти 400 квадратни километра. Нейният столичен район, състоящ се от ферми, храмове и крепости, днес се намира в слабо проучени, обрасли с гъсти гори планини. Останките на тази велика цивилизация говореха за невероятно загадъчна смесица от култури и произходи, непознати в по-голямата си част. Чачапойските управници или съветът на старейшините, техните архитекти, жреци, войници и обикновените трудови хора в градовете и фермите не бяха оставили на практика никакви писмени сведения за живота си. На археолозите тепърва предстоеше да проучат тяхната правителствена администрация, съдебна система и религиозни ритуали.
	Доктор Шанън Келси, която се взираше в застоялата вода с големите си, широко отворени светлокафяви очи, разположени под извити тъмни вежди, беше твърде възбудена, за да почувства студените тръпки на страха. Много привлекателна жена, когато беше облечена и гримирана, тя се отличаваше с доста хладна и резервирана независимост, която повечето мъже намираха дразнеща, особено когато впереше поглед в очите им със смущаваща самоувереност. Правата й и мека руса коса беше вързана на опашка с червена кърпа, а оголената кожа на лицето, ръцете и краката й беше силно загоряла. Нейният цял черен бански от ликра беше запълнен от красива фигура с формата на пясъчен часовник, на който бяха добавени още двадесетина минути — точно колкото трябваше, а походката й се отличаваше с плавната грация, присъща на танцьорките от Бали.
	Прехвърлилата тридесет и пет години доктор Келси с удоволствие се занимаваше с чачапойските култури вече цяло десетилетие. По време на пет предишни експедиции тя беше изследвала и проучила доста важни археологически обекти, разчиствайки няколко обрасли с растителност големи сгради и храмове в древните градове на този район. Като уважаван археолог в областта на културите на Андите, нейната голяма страст беше да върви по следите на едно славно минало. Мечтата й да работи там, където беше живял, творил и отмрял един загадъчен и малко известен народ, беше станала действителност благодарение на субсидията, осигурена от факултета по археология на щатския университет в Аризона.
	— Безполезно е да нося видеокамера, освен ако видимостта не се подобри след първите два метра — каза Майлс Роджърс, фотографът, който заснемаше работата на експедицията.
	— В такъв случай ще снимаш с фотоапарат — категорично заяви Шанън. — Искам да документираме всяко спускане в кладенеца, независимо дали виждаме по-далеч от носа си, или не.
	На тридесет и девет години, с буйна черна коса и брада, Роджърс беше опитен професионалист в подводната фотография. Той беше търсен от всички по-важни научни и туристически издания, за да прави подводни снимки на риби и коралови рифове. Неговите забележителни снимки на потънали в южната част на Тихия океан кораби от Втората световна война и на древни, погълнати от водата пристанища в района на Средиземно море, му бяха спечелили многобройни награди и уважението на колегите му.
	Един висок, строен, около шестдесетгодишен мъж със сребристосива брада, която покриваше наполовина лицето му, вдигна кислородната бутилка на Шанън, за да може да провре ръце през ремъците на дихателния комплект.
	— Ще ми се да отложите това, докато довършим сала за гмуркане.
	— Дотогава има още два дена. Сегашното предварително проучване ще ни помогне да спечелим време.
	— В такъв случай изчакайте поне докато от университета пристигне останалата част от водолазния екип. Ако ти и Майлс загазите, няма да има кой да ви помогне.
	— Не се притеснявайте — бойко каза Шанън. — Майлс и аз ще направим само пробно спускане, за да проверим дълбочината и състоянието на водата. Ще останем долу не повече от тридесет минути.
	— И на не повече от петнадесет метра — предупреди я възрастният мъж.
	Шанън се усмихна на своя колега доктор Стив Милър от Пенсилванския университет.
	— И ако не достигнем дъното на петнадесет метра?
	— Разполагаме с пет седмици. Няма нужда да прибързваме и да рискуваме да се случи нещо лошо. — Гласът на Милър беше тих и плътен, но в него ясно се долавяше нотка на загриженост. Един от водещите антрополози на своето време, той беше посветил последните тридесет години от живота си на разкриването на загадките на културите, които се бяха развили във високите части на Андите, а после спуснали надолу към джунглите на Амазонка. — Бъдете предпазливи, проучете състоянието на водата и геологията на стените на понора, а после се върнете на повърхността.
	Шанън кимна и плюна в маската си, като размаза слюнката по вътрешната страна на стъклото, за да не се замъгли. После изплакна маската с вода от една манерка. След като регулира компенсационната си жилетка и закопча колана с тежестите, тя и Роджърс провериха взаимно оборудването си за последен път. Доволна, че всичко беше на мястото си и дигиталните им компютри за спускане бяха правилно програмирани, Шанън се усмихна на Милър.
	— До скоро, Док. Пригответе ми едно изстудено мартини.
	Антропологът завърза под мишниците им широки ремъци, които бяха прикрепени към дълги найлонови въжета, придържани здраво от десетчленна група перуански студенти, специализиращи по програмата за археология на университета, които бяха изявили желание да участват в проекта.
	— Спускайте, деца — нареди Милър на шестте момчета и четирите момичета.
	Малко по малко те започнаха да отпускат въжетата и водолазите поеха надолу към зловещия кладенец. Шанън и Роджърс протегнаха крака, използвайки краищата на плавниците си като буфери, за да не се одраскат в грапавите варовикови стени. Те ясно виждаха пласта от мръсна пяна, който покриваше повърхността на водата. Тя изглеждаше точно толкова гъста и привлекателна, колкото и ведро със зелена слуз. Наоколо се носеше непреодолимо миризмата на гнило и застояло. За Шанън радостната възбуда от срещата с неизвестното изведнъж се превърна в мрачно предчувствие.
	Когато се озоваха на около метър от повърхността и двамата пъхнаха между зъбите си дихателните накрайници и дадоха знак на загрижените лица, които надзъртаха отгоре. После Шанън и Майлс се измъкнаха от ремъците, които ги придържаха и изчезнаха от погледа им в отвратителната пяна.
	Милър нервно крачеше край ръба на понора, поглеждайки често към часовника си, докато студентите се взираха надолу в зелената пяна като омагьосани. Минаха петнадесет минути, а от водолазите нямаше и следа. Изведнъж въздушните мехурчета от регулаторите им изчезнаха. Милър се втурна като обезумял около кладенеца. Може би бяха открили пещера и бяха влезли в нея? Той изчака десет минути, а после се завтече към една палатка наблизо и влезе вътре. Милър трескаво вдигна радиостанцията и започна да вика центъра за координация и снабдяване на експедицията, който се намираше в малкото градче Чачапояс, на 90 километра на юг. Гласът на Хуан Чако, перуанският генерален инспектор по археология и директор на „Музео де ла Насион“ в Лима се отзова почти на минутата.
	— Тук е Хуан. Ти ли си, Док? С какво мога да съм ти полезен?
	— Доктор Келси и Майлс Роджърс настояха да направят пробно спускане в жертвения кладенец — отвърна Милър. — Мисля, че с тях се е случило нещо.
	— Влезли са в тази помийна яма, без да дочакат водолазния екип от университета? — попита Чако с учудващо равнодушен тон.
	— Опитах се да ги разубедя.
	— Кога влязоха във водата?
	Милър отново погледна часовника си.
	— Преди двадесет и седем минути.
	— Колко време възнамеряваха да останат долу?
	— Смятаха да изплуват след тридесет минути.
	— Все още е рано. — Чако въздъхна. — И какъв е проблемът?
	— През последните десет минути от въздушните им мехурчета няма и следа.
	Чако затаи дъх и затвори за секунда очи.
	— Това не ми харесва, приятелю. Имахме други планове.
	— Можеш ли да изпратиш по-рано екипа от водолази с хеликоптер? — попита Милър.
	— Невъзможно — безпомощно отвърна Чако. — Все още не са пристигнали от Маями. По разписание самолетът им ще пристигне в Лима след четири часа.
	— Не можем да си позволим протакане от страна на правителството. Не и в този момент. Можеш ли да уредиш спешното изпращане на спасителен екип от водолази при понора?
	— Най-близката морска база е в Трухильо. Веднага ще уведомя командира на базата.
	— Желая ти успех, Хуан. Ще чакам при радиостанцията.
	— Дръж ме в течение, ако има нещо ново.
	— Ще те държа, обещавам — мрачно каза Милър.
	— Приятелю?
	— Да?
	— Те ще се измъкнат — опита се да го успокои Чако с изкуствено приповдигнат тон. — Роджърс е отличен водолаз. Той не допуска грешки.
	Милър не отговори. Нямаше какво повече да каже. Той прекъсна връзката с Чако и забърза към смълчаната група студенти, които изплашено се взираха в понора.
	В Чачапояс Чако извади носната си кърпа и избърса лицето си. Той беше човек на реда. Непредвидените пречки или проблеми го дразнеха. Ако двамата глупави американци се удавеха, щеше да има правителствено разследване. Въпреки влиянието на Чако, перуанските средства за масова информация при всички положения щяха да раздуят случилото се. Последствията можеха да се окажат ни повече, ни по-малко от катастрофални.
	— Само двама мъртви археолози в понора ни трябват сега — промърмори на себе си той.
	После с треперещи ръце сграбчи радиостанцията и започна да изпраща настойчив зов за помощ.


>>	2

	От влизането на Шанън и Майлс в жертвения кладенец беше изминал час и четиридесет и пет минути. Всеки опит да бъдат избавени сега щеше да бъде напразен. Вече нищо не би могло да спаси Шанън и Майлс. Те сигурно бяха мъртви, отдавна изразходвали докрай въздуха си. Към безчетния брой жертви, които бяха изчезнали в страховитите води през вековете, се прибавиха още две.
	С разтревожен глас, в който се долавяше отчаяние, Чако го беше уведомил, че този непредвиден случай беше сварил перуанските ВМС неподготвени. Техният екип за подводни спасителни операции се намирал на учение в южната част на Перу, близо до границата с Чили. За тях било невъзможно да превозят със самолет екипа от водолази с тяхното оборудване до понора преди залез-слънце. Безпомощният Чако споделяше тревогата на Милър от твърде дългото време, необходимо да се реагира на възникналата ситуация. Но това беше Южна Америка и на бързината рядко се отдаваше решаващо значение.
	Една от студентките първа го чу. Тя сложи ръце зад ушите си и започна да се върти напред и назад като радарна антена.
	— Хеликоптер! — обяви развълнувано тя, като сочеше на запад, отвъд върховете на дърветата.
	Смълчани в очакване, всички присъстващи край понора се заслушаха. Към тях се носеше приглушеното тракане на лопати на витло, порещи въздуха, което с всеки изминал момент ставаше все по-силно. Минута по-късно пред тях се показа тюркоазен хеликоптер, отстрани на който беше изписано „НЮМА“.
	Откъде беше дошъл, зачуди се Милър с все по-нарастващо въодушевление. Както личеше, маркировката му не беше на перуанските ВМС. Сигурно беше хеликоптер от гражданската авиация.
	Върховете на околните дървета се разлюляха лудешки, когато хеликоптерът започна да се спуска на малката поляна край понора. Шейната за кацане беше все още във въздуха, когато вратата на корпуса се отвори и един висок мъж с чуплива черна коса пъргаво скочи на земята. Той беше облечен в тънък неопренов костюм с шорти за спускане в топли води. Без да обръща внимание на младежите, той се запъти право към антрополога.
	— Доктор Милър?
	— Да, аз съм Милър.
	Непознатият, на чието лице се изписа топла усмивка, протегна загрубялата си ръка.
	— А вие кой сте?
	— Казвам се Дърк Пит.
	— Вие сте американец — заяви Милър, вперил поглед в лицето с остри груби черти, чиито очи сякаш се усмихваха.
	— Директор, отговарящ за специалните проекти в Националната агенция за подводни и морски изследвания на САЩ. Доколкото разбирам, двама от вашите водолази са изчезнали в подводна пещера.
	— Понор — поправи го Милър. — Доктор Шанън Келси и Майлс Роджърс се потопиха във водата преди близо два часа и все още не са изплували.
	Пит приближи до ръба на понора, погледна надолу към застоялата вода и бързо определи, че условията за гмуркане бяха отвратителни. Водата, която в краищата беше слузесто зелена, ставаше катраненочерна в центъра, създавайки впечатление за голяма дълбочина. Липсваха всякакви признаци, че операцията можеше да се окаже нещо повече от изваждане на трупове.
	— Не е твърде предразполагащо — замислено произнесе той.
	— Откъде дойдохте? — попита Милър.
	— НЮМА провежда подводно геологическо проучване край брега, право на изток оттук. Командването на перуанските ВМС се свърза с нас по радиостанцията с молба да изпратим водолази за спасителна операция и ние се отзовахме. Както виждам, ние сме първите пристигнали на мястото.
	— Как могат учени океанографи да проведат подводна спасителна операция в някаква адска дупка? — рязко изрече Милър, обзет от внезапен гняв.
	— Нашият изследователски кораб разполага с необходимото водолазно оборудване — спокойно обясни Пит. — Аз не съм учен, а морски инженер. Присъствал съм само на няколко занятия за подводно спасяване, но съм доста добър водолаз.
	Преди обезсърченият Милър да успее да отговори, двигателят на хеликоптера угасна, лопатите на витлото бавно спряха да се въртят и през вратата се измъкна нисък мъж с широки рамене и масивен гръден кош като на докер, който приближи към тях. Той изглеждаше пълна противоположност на високия жилест Пит.
	— Моят приятел и колега Ал Джордино — представи го Пит.
	— Здравейте — каза Джордино и само кимна с покритата си с гъста и къдрава тъмна коса глава.
	Милър погледна зад тях през предното стъкло на хеликоптера и като видя, че вътре няма други пътници, отчаяно изпъшка:
	— Двама, само вие двамата. Господи, ще трябват поне една дузина мъже, за да ги извадят.
	Избухването на Милър ни най-малко не подразни Пит. Тъмнозелените му като опал очи, в които сякаш имаше нещо хипнотично, гледаха антрополога с търпеливо разбиране.
	— Повярвайте ми, Док — каза той с тон, който правеше всеки по-нататъшен спор излишен. — Ал и аз можем да свършим тази работа.
	Само за няколко минути, след кратко съвещание за изготвянето на план, Пит беше готов за спускане в понора. Той си беше сложил водолазен шлем „ЕХО-26“ на „Дайвинг Системс Интернешънъл“ с екзотермичен въздушен регулатор, предназначен за работа в замърсени води. Гнездата на слушалките му бяха свързани към водолазна радиостанция „МК1-0С1“ на „Оушън Текнолъджи Системс“. Освен двете бутилки за кислород, всяка с вместимост 100 кубични фута, които носеше на гърба си, той беше облякъл компенсационна жилетка с цял набор от прибори, показващи дълбочината, налягането на въздуха и посоката според компаса. Докато се екипираше, Джордино свърза дебел найлонов комуникационен и обезопасителен кабел „Кърмантъл“ към слушалките на Пит и токата за аварийно освобождаване на ремъка, закопчан около кръста му. Останалата част от обезопасителния кабел беше навита на голяма макара, монтирана в хеликоптера и свързана към външен говорител. След като провери за последен път екипировката на Пит, Джордино го потупа по главата и заговори в микрофона на комуникационната система.
	— Всичко изглежда наред. Чуваш ли ме?
	— Сякаш се намираш в главата ми — отговори Пит и всички чуха гласа му от говорителя. — А ти мен?
	Джордино кимна.
	— Ясно и отчетливо. Ще следя оттук графика ти за декомпресия и времето, което ти остава.
	— Разбрано.
	— Разчитам на теб да ме държиш непрекъснато в течение на положението си и на каква дълбочина се намираш.
	Пит уви обезопасителния кабел около ръката си и здраво го стисна. Той намигна на Джордино през стъклото на шлема.
	— Добре, хайде да открием представлението.
	Джордино махна на четирима от студентите на Милър, които започнаха да развиват макарата. За разлика от Шанън и Майлс, които се бяха спуснали, отблъсквайки се от стените на понора, Джордино беше преметнал найлоновия кабел през ствола на едно изсъхнало дърво, стърчащ на два метра отвъд края на отвесната урва. Това осигуряваше на Пит възможност да се спусне, без да се одраска във варовика.
	За човек, който може би изпращаше своя приятел на преждевременна смърт, помисли си Милър, Джордино изглеждаше невероятно спокоен и експедитивен. Той не познаваше Пит и Джордино, никога не беше чувал за тази легендарна двойка. Той не би могъл да знае, че те бяха изключителни мъже, зад гърба на които имаше двадесет години, изпълнени с рисковани начинания под водата. За това време те бяха развили безпогрешен усет за оценка на шансовете им за оцеляване. Той можеше само да стои безучастно, изпълнен от чувство на безсилие и да наблюдава това, което според него беше една напълно безполезна операция. Той се надвеси над ръба и напрегнато се вторачи в Пит, който приближаваше към мръсната пяна на повърхността на водата.
	— Как изглежда? — попита Джордино по микрофона.
	— Като граховата супа на баба ми — отвърна Пит.
	— Не те съветвам да я опитваш.
	— Такава мисъл изобщо не ми е минавала през ума.
	Никой повече не проговори, докато стъпалата на Пит не се потопиха в мръсната вода. Когато тя се затвори над главата му, Джордино отпусна обезопасителния кабел, за да му осигури свобода на движението. Температурата на водата беше само с около десетина градуса по-ниска от тази в една обикновена гореща вана. Пит започна да диша през регулатора, претърколи се, размаха плавници и се спусна надолу в мрачния свят на смъртта. Нарастващото налягане на водата притисна тъпанчетата на ушите му и той изсумтя в шлема си, за да изравни натиска. Той включи ръчното си фенерче „Бърнс Оушиънографикс Снуупър“, ала лъчът му едва успя да проникне през мрака.
	После изведнъж прекоси плътната тъма и се озова в зиналата бездна на кристалночиста вода. Вместо да се отразява във водораслите и да го заслепява, лъчът на фенерчето внезапно се стрелна в далечината. Той изпита мигновено смайване от рязката промяна под слоя от слуз. Чувстваше се така, сякаш плуваше във въздух.
	— Имам отлична видимост на дълбочина четири метра — докладва той горе.
	— Някаква следа от другите водолази?
	Пит бавно заплува в кръг.
	— Не, никаква.
	— Можеш ли да видиш ясно дъното?
	— Доста добре — отвърна Пит. — Водата е прозрачна като стъкло, но е доста тъмно. Мръсната пяна на повърхността спира около седемдесет процента от слънчевата светлина, която стига до дъното. Около стените е малко тъмно и ще се наложи да извърша систематично претърсване, за да не пропусна телата.
	— Обезопасителното въже отпуснато ли е достатъчно?
	— Дръж го леко опънато, за да не ми пречи, когато се спусна по-дълбоко.
	През следващите дванадесет минути Пит обиколи стръмните стени на понора и изследва всяка кухина, като се спускаше така, сякаш се въртеше около гигантски тирбушон. Варовикът, образувал се преди стотици милиони години, беше оцветен от минерали с чудновати абстрактни фигури. Той зае хоризонтално положение и заплува с бавни, отпуснати движения, като движеше лъча на фенерчето наляво и надясно пред себе си. Илюзията, че се рее над бездънна яма, беше поразителна.
	Най-сетне той достигна дъното на жертвения кладенец. Липсваше пясък или растителност, то представляваше просто едно неравно парче противна кафява тиня, прорязана от разпръснати на места купчини от сивкави скали.
	— Стигнах дъното на малко повече от тридесет и шест метра. Все още няма никакви следи от Келси или Роджърс.
	Високо над кладенеца Милър изгледа смаяно Джордино.
	— Те трябва да са там долу. Невъзможно е да изчезнат просто така.
	Дълбоко долу Пит размаха бавно плавници, като внимаваше да остане на цял метър над скалите и особено над тинята, която само за секунди можеше да се понесе на талази в непрогледен облак и да сведе видимостта до нула. Веднъж разместена, утайката можеше да остане увиснала във водата в продължение на няколко часа, преди отново да се слегне на дъното. Той неволно потръпна. Водата беше станала неприятно студена, докато минаваше през един хладен слой под по-топлата вода на повърхността. Той намали темпото и спря, като увеличи малко подемната сила посредством компенсатора си и зае положение за плуване, при което главата му беше леко наклонена надолу, а плавниците повдигнати нагоре.
	Пит предпазливо се пресегна и внимателно потопи ръцете си в кафявата кал. Пръстите му докоснаха скална маса преди утайката да обгърне китките му. Стори му се странно, че утайката е толкова плитка. След продължаващата вече безброй векове ерозия на стените и оттичащите се от повърхността на земята води, скалната маса би трябвало да бъде покрита с пласт, дебел поне 2 метра. Той престана да се движи и увисна над нещо подобно на поле от обезцветени до бяло клони на дървета, които стърчаха от калта. Като хвана един от тях, осеян с малки издатини, той полека го измъкна от утайката и разбра, че пред очите му се намира гръбнакът на една от древните жертви.
	В слушалките му прозвуча гласът на Джордино.
	— Поприказвай ми.
	— Дълбочина тридесет и седем метра — отговори Пит, като хвърли настрани гръбнака. — Дъното на кладенеца е осеяно с кости. Наоколо трябва да има разхвърляни двеста скелета.
	— И все още никаква следа от телата?
	— Все още не.
	Пит започна да усеща как един леден пръст лази по тила му, когато забеляза скелет, чиято костелива ръка сочеше в мрака. До гръдния му кош имаше ръждясал нагръдник, а черепът все още беше покрит от, както предположи, испански шлем от шестнадесети век.
	Пит докладва за находката на Джордино.
	— Кажи на Док Милър, че тук долу открих един дългокрак испанец, натруфен с шлем и нагръдник. — После, сякаш теглени от невидима сила, очите му погледнаха в посоката, към която сочеше сгърченият пръст на ръката.
	Там имаше друг труп на човек, който беше умрял скоро. Приличаше на мъж с изпънати крака и наклонена назад глава. Гниенето не беше имало време да унищожи напълно плътта. Трупът все още беше в състояние на осапуняване, при което месестите тъкани и органите се бяха превърнали в твърдо, подобно на сапун вещество.
	По скъпите туристически обувки, шала от червена коприна, завързан около врата и сребърната тока на колана с инкрустирани тюркоази Пит лесно разбра, че този човек не беше един от местните селяни. Който и да беше, той не беше млад. Кичури дълга побеляла коса и брада се поклащаха на течението, което движенията на Пит създаваха. Дълбокият разрез на врата показваше и как беше умрял.
	На светлината от лъча на фенерчето проблесна масивен златен пръстен с голям жълт камък. Пит си помисли, че пръстенът можеше да се окаже от полза при идентифицирането на трупа. Като се мъчеше да потисне надигащата се в гърлото му горчивина, той с лекота измъкна пръстена през кокалчето на гниещия пръст на мъртвеца, полуочаквайки някоя призрачна фигура да се появи и да го обвини, че действа като мародер. Колкото и неприятно да беше това, той с бързо движение прокара пръстена през утайката, за да изчисти останките на бившия му собственик, а после го надяна на един от пръстите си, за да не го загуби.
	— Открих още един — уведоми той Джордино.
	— Някой от водолазите или друг стар испанец?
	— Нито едното, нито другото. По всичко личи, че този е прекарал вътре от няколко месеца до една година.
	— Искаш ли да го извадим? — попита Джордино.
	— Не още. Ще почакаме, докато намерим хората на Док Милър… — Пит внезапно млъкна, когато върху него с огромна сила връхлетя вода, нахлула в кладенеца от някакъв невидим проход в отсрещната стена и разбърка утайката като завихрен от торнадо прах. Ако не беше обезопасителният кабел, той щеше да започне неудържимо да се премята от неочакваната мощ на водния поток, като лист, носен от вятъра. Дори и така той едва успя да удържи фенерчето в ръката си.
	— Ама че тласък! — разтревожено каза Джордино. — Какво става?
	— Върху мен връхлетя силна струя, но не мога да разбера откъде — отвърна Пит, като се отпусна и се остави да го носи течението. — Това обяснява защо утаечният пласт е толкова тънък. Течението периодично го отнася.
	— Вероятно подхранвано от подпочвена водна система, която освобождава набраното налягане под формата на струя през дъното на понора — предположи Джордино. — Искаш ли да те изтеглим?
	— Не, оставете ме. Няма никаква видимост, но не мисля, че ме заплашва непосредствена опасност. Отпусни бавно обезопасителния кабел, да видим къде ще ме отнесе течението. Някъде сигурно трябва да има изход.
	— Това е доста опасно. Можеш да заседнеш някъде и да не успееш да се измъкнеш.
	— Не и ако внимавам да не се заплете обезопасителният кабел — спокойно каза Пит.
	На повърхността Джордино погледна часовника си.
	— Долу си от шестнадесет минути. Как си с въздуха?
	Пит повдигна манометъра си пред стъклото на шлема. Той едва успя да види стрелката през водовъртежа от утайка.
	— Ще ми стигне за още двадесет минути.
	— Давам ти десет. След това, при сегашната ти дълбочина, ще се наложи да спираш по пътя за декомпресия.
	— Ти си шефът — с готовност се съгласи Пит.
	— Какво става при теб?
	— Като че ли някой ме дърпа в тесен тунел с краката напред. Мога да докосна стените, които ме обкръжават. Добре че съм с обезопасителен кабел. Невъзможно е да плувам срещу течението.
	Джордино се обърна към Милър.
	— Това, изглежда, обяснява какво се е случило с вашите водолази.
	Милър ядосано поклати глава.
	— Предупредих ги. Можеха да избегнат тази трагедия, ако си бяха стояли на плиткото.
	Пит имаше чувството, че промъкването през тесния процеп продължи цял час, докато то трая само двадесет секунди. Облакът от утайка се беше разнесъл леко, като по-голямата му част беше останала назад в дълбокия кладенец. Той започна да вижда по-ясно около себе си. Компасът му показваше, че се носи в югоизточна посока. В този момент стените внезапно се разтвориха към една огромна, изпълнена с вода зала. Вдясно и надолу от себе си той долови моментния отблясък на нещо проблясващо в мрака. Нещо метално, което едва доловимо отразяваше замъгления от утайката лъч на неговото фенерче. Беше изоставена кислородна бутилка. Наблизо имаше втора. Той доплува до тях и се взря в манометрите им. Стрелките бяха заковани на маркировката „празно“. Той завъртя в кръг фенерчето, като очакваше да види трупове, носещи се в тъмнината като призрачни духове.
	Хладната вода на дъното го беше изтощила и той почувства, че движенията му стават по-тромави. Въпреки че гласът на Джордино звучеше в слушалките му все така ясно, сякаш Пит стоеше до него, думите му се струваха не толкова отчетливи. Пит изключи ума си от автоматичен режим и го накара да поеме изцяло управлението, изпращайки указания за проверка на приборите за данни, обезопасителния кабел и компенсационната жилетка, сякаш в главата му имаше друг Пит.
	Той мислено изостри сетивата си и се застави да бъде нащрек. Ако труповете бяха завлечени в някой страничен проход, помисли си той, можеше лесно да ги подмине, без да ги забележи. Ала претърсването, което извърши набързо, не даде никакъв резултат. Откри само чифт захвърлени плавници. Пит насочи фенерчето нагоре и видя как лъчът се отрази в повърхността на водата, което показваше, че под горния свод на залата имаше кухина, пълна с въздух.
	Освен това той съзря две бели стъпала.


>>	3

	Да се озовеш далеч от външния свят в затвор, където цари вечна тишина, да дишаш в тясно пространство въздух, който е на милиони години и да лежиш обгърнат от непрогледен мрак дълбоко под земята е твърде отблъскващо, твърде страшно, за да си го представи човек. Ужасът да умреш в такива отвратителни условия е в състояние да причини кошмари, които могат да се сравняват с тези, породени от престоя в заключена малка стаичка, пълна със змии.
	След като се отърсиха от първоначалната паника и възвърнаха частица от способността си да разсъждават трезво, Шанън и Роджърс загубиха всякаква надежда да оцелеят, когато въздухът в бутилките им се изчерпа и последната искрица живот в батериите на фенерчетата им угасна. Въздухът в тясното пространство скоро се замърси и спари от собственото им дишане. Зашеметени и замаяни от липсата на кислород, те знаеха, че страданията им ще свършат едва когато изпълнената с вода зала се превърнеше в тяхна гробница.
	Подводното течение ги беше завлякло в подземната кухина след като изпълнената с радостна възбуда Шанън се беше спуснала на дъното на понора и беше съзряла находището от кости. Роджърс всеотдайно я беше последвал и беше останал без дъх след неистовите усилия да се измъкне от течението. Последното им останало количество въздух се беше изчерпало при безплодния им опит да открият друг проход, който да извежда навън от залата. Ала изход нямаше, не можеха да се измъкнат. Можеха само да се носят в мрака, поддържани на повърхността от компенсационните си жилетки и да чакат смъртта.
	Роджърс, въпреки цялата си издръжливост, беше зле, а Шанън едва се държеше, когато внезапно забеляза мъждукаща светлина в дълбините на тъмната вода. После тя се превърна в ярък жълт лъч, който прорязваше мрака в нейната посока. Нима замъгленото й съзнание си правеше лоша шега? Можеше ли да се осмели да храни капчица надежда?
	— Откриха ни — произнесе най-накрая задъхано тя, когато светлината започна да приближава към нея.
	Роджърс, с набраздено от бръчки и посивяло от изтощение и отчаяние лице, погледна безучастно надолу към приближаващия лъч, без да реагира. Липсата на годен за дишане въздух и потискащият мрак го бяха довели до почти летаргично състояние. Очите му бяха отворени и той все още дишаше и о, чудо, ръцете му все още здраво стискаха фотоапарата. Той изпитваше смътно усещане, че навлиза в тунела от светлина, описван от хората, изтръгнали се от лапите на смъртта.
	Шанън почувства как някой сграбчи стъпалото й и в следващия момент, на по-малко от ръка разстояние от нея, от водата изскочи една глава. Фенерчето, насочено към очите й, за момент я заслепи. После то се насочи към лицето на Роджърс. Пит, който веднага разбра чие състояние беше по-тежко, посегна към спомагателния дихателен накрайник, прикрепен към колектора с два вентила на кислородните му бутилки. Той бързо пъхна мундщука между устните на Роджърс. После подаде на Шанън малка резервна бутилка и дихателен накрайник, закачен на колана му.
	След няколко дълбоки вдишвания в настроението и физическото им състояние настъпи почти чудодейна промяна. Шанън прегърна силно Пит, а живналият Роджърс така енергично разтърси ръката му, че почти изкълчи китката му. Последваха няколко мига на безмълвна радост. Всички бяха обхванати от еуфорията на облекчението и радостната възбуда.
	Едва когато Пит осъзна, че Джордино крещи в слушалките му, настоявайки да му докладва какво става, той обяви:
	— Кажи на Док Милър, че намерих заблудените му агънца. Те са живи, повтарям, живи и се чувстват добре.
	— Ти си ги намерил? — прогърмя в слушалките на Пит гласът на Джордино. — Живи?
	— Малко попребледнели, но иначе в добра форма.
	— Как е възможно? — промълви Милър, който все още не можеше да повярва.
	Джордино кимна.
	— Докторът иска да знае как са останали живи.
	— Течението ги е завлякло в една зала с въздушен джоб под свода. Добре че пристигнах навреме. След няколко минути кислородът им щеше да се изчерпи.
	Групата, струпана около говорителя, беше смаяна от това съобщение. Ала когато новината достигна до съзнанието им, по всички лица се изписа облекчение и древният град се огласи от радостни викове и ръкопляскания. Милър се извърна, сякаш да избърше сълзи от очите си, а Джордино не преставаше да се усмихва.
	Долу в залата Пит с жест посочи, че не може да свали шлема си и да разговаря. Той им показа, че ще трябва да общуват със знаци. Когато Шанън и Роджърс кимнаха, Пит започна да обяснява нагледно начина, по който щяха да се измъкнат.
	Тъй като загубилите се водолази бяха изхвърлили цялото си безполезно оборудване, с изключение на маските и компенсационните жилетки, Пит беше уверен, че тримата ще могат да бъдат издърпани без затруднение срещу течението през тесния процеп обратно в главния кладенец с помощта на неговия комуникационен и обезопасителен кабел. Според спецификацията на производителя найлоновият кабел можеше да издържи до триста килограма.
	Той подкани с жест Шанън да увие кабела около единия си крак и едната си ръка и да тръгне първа, като диша от малката бутилка. Роджърс щеше да направи същото и да я последва, а Пит щеше да остане последен, достатъчно близо, за да може резервният дихателен накрайник да стига до устата на Роджърс. Щом се увери, че състоянието им е стабилно и дишането им се е нормализирало, Пит се обади на Джордино.
	— Ние сме на линия, готови за измъкване.
	Джордино замълча и погледна към младите студенти по археология, стиснали здраво обезопасителния кабел, приведени леко, сякаш готови за дърпане на въже. Той огледа лицата им, по които се четеше нетърпение и бързо разбра, че ще трябва да обуздава ентусиазма и възбудата им, ако не искаше да изтеглят водолазите през скалистия проход като парче месо през нащърбена тръба.
	— На каква дълбочина се намирате?
	— Приборите показват малко повече от седемнадесет метра. Доста по-високо от дъното на понора. Попаднали сме в проход, който се издига около двадесет метра нагоре.
	— Ти си на границата — уведоми го Джордино, — но останалите са превишили лимита си за време и налягане. Ще направя изчисления и ще ти съобщя престоите за декомпресия.
	— Не ги удължавай. Изпразни ли се малката бутилка, тримата бързо ще довършим останалия в бутилките ми въздух.
	— Далеч съм от такава мисъл. Ако не държа тези хлапета за яката, те ще ви издърпат толкова бързо, че ще се почувствате като изстреляни от топ.
	— Постарай се всичко да мине мирно и кротко.
	Джордино вдигна ръка, за да даде знак на студентите да започнат да теглят.
	— Почваме.
	— Жонгльорите и клоуните идат — добродушно отвърна Пит.
	Обезопасителният кабел се обтегна и дългото, бавно изтегляне започна. Към шума на течението през прохода се прибави бълбукането на въздушните мехурчета от регулаторите. Тъй като нямаше какво друго да прави, освен да стиска кабела, Пит се отпусна и остави тялото си да бъде теглено срещу потока на подводното течение, който бликаше през тесния процеп като въздух през тръба на Вентури. По-светлата, оцветена от утайка вода в края на прохода сякаш се намираше на мили от него. Той беше загубил представа за времето и имаше усещането, че се намира под водата цяла вечност. Единствено спокойният глас на Джордино помагаше на Пит да не загуби представа за действителността.
	— Викай, ако дърпаме много бързо — нареди му Джордино.
	— Така е добре — отвърна Пит, като чу как бутилките му за въздух стържат по тавана на прохода.
	— Каква, според теб, е скоростта на течението?
	— Близо осем възела.
	— Не се учудвам, че телата ви оказват такова голямо съпротивление.
	— Още шест метра и ще излезем оттук.
	Измина минута, може би минута и половина, мъчейки се да се задържат за обезопасителния кабел, блъскани от отслабващата сила на буйния поток, и те се измъкнаха от прохода и се озоваха в облака от утайка, който се стелеше над дъното на жертвения кладенец. След още една минута те бяха изтеглени нагоре, далеч от течението, в прозрачната, бистра вода. Пит вдигна поглед, видя светлината, която се процеждаше през зелената слуз, и изпита невероятно облекчение.
	Джордино разбра, че бяха преодолели течението, когато опънът на въжето внезапно отслабна. Той нареди да се преустанови изтеглянето и отново провери данните за декомпресия на портативния компютър. Един осемминутен престой и опасността от кесонна болест за Пит щеше да изчезне, ала на водолазите от археологическата експедиция щяха да бъдат необходими престои с много по-голяма продължителност. Те бяха прекарали долу повече от два часа на дълбочина, варираща от 17 до 37 метра. Те щяха да имат нужда най-малко от два престоя с продължителност повече от час. Колко време би могъл да ги поддържа въздухът, останал в бутилките на Пит? От това зависеше дали щяха да живеят или да умрат. Може би щеше да стигне за десет минути? Петнадесет? Двадесет?
	На височината на морското равнище или при налягане една атмосфера нормалното човешко тяло съдържа около един литър разтворен азот. Вдишването на по-голямо количество въздух поради нарасналото налягане под водата увеличава абсорбцията на азот на два литра при две атмосфери (на дълбочина 10 метра), три литра при три атмосфери (на дълбочина 30 метра) и тъй нататък. При спускане под водата повишеното количество азот бързо се разтваря в кръвта. Когато водолазът започне да се издига към повърхността, протича обратният процес, ала този път много по-бавно. С намаляването на водното налягане излишният азот се насочва към белия дроб и се освобождава при издишване. Ако водолазът се издига твърде бързо, нормалното дишане не може да се справи с това и в кръвта, телесните тъкани и ставите се образуват мехурчета азот, които причиняват кесонна болест, широко известна като кесонка — състояние, което е осакатило или убило хиляди водолази през миналия век.
	Най-сетне Джордино остави компютъра настрана и се обади на Пит.
	— Дърк?
	— Чувам те.
	— Лоши новини. В бутилките ти не е останал достатъчно въздух, за да могат дамата и нейният приятел да направят престои за декомпресия.
	— Нищо ново не ми казваш — отвърна Пит. — Нямаме ли резервни бутилки в хеликоптера?
	— Де такъв късмет — изпъшка Джордино. — В бързината преди да излетим от кораба, момчетата от екипажа са натоварили въздушен компресор, но са забравили да сложат допълнителни бутилки за въздух.
	Пит погледна през стъклото на шлема си към Роджърс, който все още стискаше своя фотоапарат и правеше снимки. Фотографът вдигна палец, като че ли току-що беше спечелил игра на билярд в кварталната кръчма. Погледът на Пит се спря на Шанън. Тя го гледаше през маската с широко отворени светлокафяви очи, в които се четеше задоволство, сякаш си мислеше, че кошмарът беше свършил и нейният принц щеше да я отведе в замъка си. Тя още не си беше дала сметка, че най-лошото далеч не беше приключило. Едва сега той забеляза, че тя имаше руса коса и се улови, че се опитва да си представи как щеше да изглежда само по бански, без водолазното оборудване.
	Радостните очаквания свършиха почти в момента, в който се бяха зародили. Умът му започна да разсъждава трезво и той заговори в микрофона на шлема:
	— Ал, ти каза, че компресорът се намира на борда на хеликоптера.
	— Да.
	— Спусни ми комплекта с инструментите. Ще го намериш в складовото шкафче на хеликоптера.
	— Кажи какво си намислил — подкани го Джордино.
	— Вентилите на колектора на бутилките ми за въздух — припряно обясни Пит. — Те са от новия прототип, който НЮМА изпитва. Мога да затворя единия отделно от другия и после да го сваля от колектора, без да изтече въздух от другата бутилка.
	— Разбрано, друже — каза Джордино. — Ще разкачиш едната бутилка и ще дишаш от другата. Аз ще изтегля празната и отново ще я напълня с компресора. После ще повторим процедурата, докато изпълним графика за декомпресия.
	— Блестяща идея, не мислиш ли? — попита с мрачен сарказъм Пит.
	— От жизнено значение, в най-добрия случай — изсумтя Джордино, умело прикривайки въодушевлението си. — Спри на шест и половина метра за седемнадесет минути. Ще ти изпратя комплекта с инструменти по обезопасителния кабел. Надявам се само планът ти да успее.
	— При всички положения. — Увереността на Пит изглеждаше искрена. — Надявам се да ме посрещнеш с диксиленд оркестър, който ще свири „В очакване на Робърт Е. Лий“.
	— Имай милост към мен — простена Джордино.
	Щом хукна към хеликоптера, пред него се изправи Милър.
	— Защо спряхте? — попита антропологът. — За бога, човече, какво чакате? Изтеглете ги!
	Джордино изгледа антрополога с вледеняващ поглед.
	— Изтеглим ли ги на повърхността сега, те ще умрат.
	Милър го погледна недоумяващо.
	— Ще умрат?
	— Кесонката, Док, да сте чували някога за нея?
	По лицето на Милър се изписа разбиране и той бавно кимна.
	— Съжалявам. Моля да простите на един свадлив стар събирач на кокали. Няма да ви се пречкам повече.
	Джордино се усмихна съчувстващо. Той продължи към хеликоптера и влезе вътре, без да подозира, че думите на Милър щяха да се окажат пророчески.
	Комплектът с инструменти, който включваше няколко гаечни ключа, чифт клещи, две отвертки и геоложко чукче със заострен край, беше завързан с хлабав моряшки възел за обезопасителния кабел и спуснат с малко въженце. Щом инструментите се озоваха в ръцете на Пит, той стисна комплекта бутилки между коленете си. После сръчно затвори единия вентил и го свали от колектора с помощта на гаечен ключ. Когато едната бутилка за въздух се отдели, той я прикрепи към въжето.
	— Вдигай товара — обяви Пит.
	За по-малко от четири минути нетърпеливи ръце изтеглиха бутилката със спомагателното въже, свързаха я към пърпорещия компресор с газов двигател и тя започна да се пълни с пречистен въздух. Джордино ругаеше, умилкваше се и молеше компресора да напомпи 3500 фунта въздух на квадратен инч в стоманената бутилка с вместимост 100 кубични фута за рекордно време. Стрелката на манометъра тъкмо беше приближила 1800 фунта, когато Пит го предупреди, че малката бутилка на Шанън е празна, а в неговата са останали само 400 фунта. Тъй като и тримата дишаха от една бутилка, тяхната безопасност беше поставена под въпрос. Джордино спря компресора, когато налягането стигна до 2500 и без да губи време я спусна в понора. Процедурата беше повторена още три пъти, след като Пит и останалите водолази направиха следващия си престой за декомпресия на три метра, което означаваше, че трябваше да прекарат няколко минути в слузта. Цялата операция протече без засечка.
	Джордино предвиди достатъчно време, за да избегне всякаква опасност. Той изчака да минат почти четиридесет минути, преди да обяви, че Шанън и Роджърс спокойно могат да изплуват на повърхността и да бъдат изтеглени до ръба на жертвения кладенец. Пит показа пълното доверие, което имаше на своя приятел, като дори не си направи труда да се усъмни в точността на изчисленията, извършени от Джордино. Дамите имаха предимство и Пит препаса през кръста на Шанън ремъка с токата, към която беше прикрепен обезопасителният кабел. Той махна с ръка към лицата, надничащи над ръба, и Шанън пое нагоре към сушата.
	Следващият по ред беше Роджърс. Въодушевлението, завладяло го при мисълта, че ще бъде изтеглен от този проклет, гибелен и пълен със слуз кладенец, край който, закле се той, кракът му нямаше да стъпи повече, го накара да забрави за пълното изтощение, последвало разминаването му на косъм със смъртта. Той почувства как в него се разгарят неимоверен глад и жажда и си спомни за бутилката водка, която държеше в палатката си. Прииска му се да я сграбчи, сякаш тя беше светият граал. Той вече се намираше достатъчно високо, за да види лицата на доктор Милър и перуанските студенти по археология. Никога в живота си не беше се чувствал толкова щастлив да види някого. Той беше твърде радостен, за да забележи, че никой от тях не се усмихваше. Ала когато го издърпаха на края на понора, пред очите му, за негово изумление и ужас, се разкри съвсем неочаквана гледка.
	Когато Роджърс се озова на твърда земя, доктор Милър, Шанън и перуанските студенти се отдръпнаха назад. Веднага щом откачи обезопасителния кабел, той видя, че те стояха мрачно със сключени зад врата ръце.
	Те бяха шестима, заплашително стиснали в ръце пушки тип 56–1, китайско производство. Шестимата мъже бяха застанали на неравно разстояние един от друг в полукръг около археолозите, дребни, мълчаливи мъже с безизразни лица, облечени във вълнени пончо, със сандали и филцови шапки. Черните им очи се стрелнаха от групата пленници към Роджърс.
	За Шанън тези мъже не бяха обикновени планински бандити, които ограбваха храната и вещите на туристите, за да допълнят оскъдните си доходи, като ги продадат на някой пазар. Те сигурно бяха закоравели убийци от „Сендеро Луминосо“ („Сияен път“), маоистка революционна група, тероризираща Перу от 1981 година, избила хиляди невинни жертви, в това число политически лидери, полицаи и войници от армията. Изведнъж я обхвана ужас. Убийците от „Сияен път“ бяха добили печална слава с това, че поставяха експлозиви на жертвите си и ги взривяваха на парчета.
	След залавянето на техния основател и водач Абимаел Гузман през септември 1992 година, партизанското движение се беше разпаднало на неорганизирани фракции, чиито жадни за кръв ескадрони на смъртта взривяваха случайни автомобили и извършваха убийства, които носеха на перуанския народ единствено скръб и болка. Партизаните бяха заобиколили пленниците си, готови за действие, вперили в тях изпълнени със садистично очакване очи.
	Един от тях, по-възрастен от останалите, с огромни увиснали мустаци, направи знак на Роджърс да се присъедини към другите пленници.
	— Има ли още хора там долу? — попита той на английски с едва доловим испански акцент.
	Милър се поколеба, преди да отговори и погледна с крайчеца на окото си към Джордино.
	Джордино кимна към Роджърс.
	— Този човек е последният — рязко и предизвикателно заяви той. — Те двамата с дамата бяха единствените водолази.
	Бунтовникът партизанин изгледа Джордино с лишените си от живец, черни като въглени очи. После пристъпи към стръмния склон на жертвения кладенец и като погледна надолу, видя една глава, която се носеше сред зелената слуз.
	— Добре — зловещо изрече той. Той вдигна обезопасителния кабел, който се спускаше във водата, измъкна от колана си мачете и го стовари със сръчен замах върху него, като го отряза от макарата. След това по безизразното му лице се изписа мрачна усмивка, той небрежно подържа за момент края на кабела над ръба и го хвърли в понора, от който никой не би могъл да се измъкне.


>>	4

	Пит се чувстваше като глупака във филм на Лаурел и Харди, който крещи да го спасят от удавяне и му хвърлят двата края на въжето. Той вдигна срязания край на комуникационния и обезопасителен кабел и се взря в него с невярващ поглед. Освен че бяха хвърлили върху главата му единственото средство за спасение, той беше загубил връзка с Джордино. Той се носеше по покритата със слуз повърхност в пълно неведение за враждебните събития, които се бяха разиграли горе край понора. Той разкопча ремъците, които пристягаха плътно водолазния шлем към главата му, свали го и погледна с очакване към ръба. Никой не отвърна на погледа му отгоре.
	Пит тъкмо се канеше да извика за помощ, когато между варовиковите стени на понора отекна гръмотевичен пукот от стрелба, която продължи цели шестдесет секунди. Акустиката на камъка усили звука и го направи оглушителен. После също тъй внезапно както стрелбата от автоматични оръжия беше нарушила покоя на джунглата, рязкото тракане утихна и се възцари необичайна тишина. Мислите на Пит препускаха в затворен кръг. Да се каже, че беше озадачен, щеше да бъде твърде слабо. Какво ставаше там горе? Кой стреляше и по кого? С всеки изминал момент безпокойството му нарастваше. Той трябваше да се измъкне от тази смъртоносна дупка. Но как? Нямаше нужда от ръководство по алпинизъм, за да разбере, че беше невъзможно да се изкачи по стръмните, деветдесетградусови стени без подходяща екипировка или помощ отгоре.
	Джордино никога не би го изоставил, помисли си мрачно той. Никога — освен ако приятелят му не беше ранен или в безсъзнание. Той не си позволи да разсъждава върху немислимата възможност Джордино да е мъртъв. Угнетен и побеснял от отчаянието, което се надигаше в него, Пит изкрещя към небето и гласът му отекна в дълбокия кладенец. Единственият отговор беше гробовна тишина. Ставаше все по-ясно, че щеше да му се наложи да се изкатери сам. Той погледна нагоре към небето. След по-малко от два часа щеше да се стъмни. Ако искаше да се спаси, той трябваше да започне сега. Въпросът, който не му даваше мира, беше дали щяха да изчакат, докато се окажеше беззащитен, като муха върху стъклото на прозорец, преди да го убият? Или пък си мислеха, че все едно беше мъртъв? Той реши да не чака, за да разбере. Единствено заплахата, че ще бъде хвърлен в разтопена лава би могла да го накара да остане в тази гореща, покрита с мръсна пяна вода през нощта.
	Той се отпусна по гръб и разгледа стените, които сякаш стигаха до преминаващия над тях облак, като се опита да си припомни какво беше чел за варовика в един посещаван от него, както му се струваше преди векове, курс по геология в колежа. Варовик: седиментна скала, съставена от калциев карбонат, вид смес от кристалинен калцит и карбонатна кал, образувана от отделящи вар организми от древните коралови рифове. Варовиците се различават по своя строеж и цвят. Не е зле, помисли си той, за студент, който беше приключил този курс с петица. Старият му учител би се гордял с него.
	Имаше късмет, че не беше изправен пред гранит или базалт. Варовикът беше осеян с малки кухини и прорязан от мънички ръбове. Той заплува около кръглите стени, докато се озова под малка издатина, която стърчеше от стената на половината път до върха. Пит свали бутилките за въздух и останалата част от водолазния екип, с изключение на спомагателния колан и ги остави да потънат на дъното на понора. От комплекта с инструменти той запази само клещите и геоложкото чукче. Ако по някаква необяснима причина неговият най-добър приятел и археолозите, които се намираха горе, бяха убити, а Пит оставен да умре в жертвения кладенец само с призраците на предишните жертви за компания, той беше твърдо решен да разбере защо.
	Първото нещо, което направи, беше да измъкне водолазния си нож от калъфа, привързан към крака му и да отреже две парчета от обезопасителния кабел. Той завърза здраво едното парче за по-тясната част на дръжката на геоложкото чукче близо до главата, за да не може да се измъкне през по-широката основа. После в свободния край на кабела върза примка за стъпване.
	След това измайстори скоба от токата на спомагателния си колан, като я огъна с клещите така, че заприлича на S. После завърза другото парче кабел за скобата с втора примка за стъпване в свободния край. Когато свърши, той разполагаше с действащи, макар и елементарни, принадлежности за катерене.
	Сега идваше ред на трудната част.
	Техниката на катерене на Пит не можеше в никакъв случай да се сравнява с тази на някой опитен алпинист. Тъжната истина беше, че той никога не беше изкачвал планина по друг начин, освен пеш по отъпкана пътека. Малкото впечатления, които имаше от майсторско изкачване на вертикални скали, бяха от телевизионни предавания или очерци в списания. Водата беше неговата стихия. Единственият му досег с планините беше когато от време на време ходеше да кара ски в Брекънридж, Колорадо. Той не можеше да различи клин (метален шип с халка в единия край) от карабинер (продълговата метална халка с пружинен заключващ механизъм, която захваща въжето за катерене към клина). Смътно си спомняше, че рапелирането има нещо общо със спускане по въже, преметнато под бедрото, през тялото и над противоположното рамо.
	Нямаше опитен катерач в професионалните среди, който би дал на Пит шанс петстотин към едно, че ще успее да се добере до върха. Въпросът с шанса беше, че Пит беше твърде упорит, дори да се замисли над него. Старият твърдоглавец Пит беше възвърнал формата си. Умът му се избистри и изостри като бръснач. Той знаеше, че животът му, а може би и животът на останалите, виси на косъм. Обзе го хладна, спокойна вътрешна непоколебимост, както се беше случвало много пъти в миналото.
	С решителност, породена от отчаяние, той се пресегна и закрепи скобата в малка стърчаща издатина на варовика. После стъпи в примката, сграбчи горния край на кабела и се изтегли от водата.
	Сега той вдигна чукчето колкото можеше по-нагоре и леко встрани и заби заострения му край в една кухина. После постави свободния си крак в примката и се изтегли още по-нагоре по варовиковата стена.
	„Грубо по всички професионални стандарти“, — помисли си Пит, ала вършеше работа. Той повтори целия процес, първо със скобата, после с чукчето, придвижвайки се нагоре по стръмната стена с ръце и крака, които се свиваха като крайниците на паяк. Усилието би изтощило дори човек в добра физическа форма. Слънцето беше изчезнало зад върховете на дърветата, сякаш някой го дърпаше с въже на запад, когато Пит най-сетне се покатери върху малката издатина по средата на стръмната стена. Горе все така не се виждаше никой.
	Той остана вкопчен там, благодарен, че има място, където можеше да си почине, макар че то едва стигаше за едната му кълка. Като дишаше тежко, той постоя върху издатината, докато болката в мускулите му стихна. Не можеше да повярва, че катеренето го беше изтощило толкова много. Един професионалист, който знаеше всички тънкости, помисли си той, нямаше дори да се задъха. Той остана там, притиснат към стръмната стена на понора, почти десет минути. Искаше му се да поседи още час, но времето минаваше. Щом слънцето се скри, околната джунгла бързо започна да потъва в мрак.
	Пит огледа грубото пособие за катерене, с което беше стигнал дотук. Чукчето беше като ново, ала скобата беше започнала да се изправя от постоянния натиск, който оказваше върху нея тежестта на човешкото тяло. Отне му цяла минута да закриви отново скобата, като я опря във варовика и я очука с геоложкото чукче.
	Той беше очаквал, че тъмнината ще го лиши от видимост и ще го принуди да се катери пипнешком по варовика. Но под него беше започнала да се процежда странна светлина. Той се обърна и погледна надолу към водата.
	Кладенецът излъчваше призрачна фосфоресцираща зелена светлина. Тъй като не беше химик, Пит можеше само да предположи, че странното излъчване се дължеше на някаква реакция от разлагането на слузта. Благодарен за осветлението, колкото и слабо да беше то, той продължи изнурителното си катерене нагоре.
	Последните 3 метра бяха най-трудни. Толкова близо и все пак толкова далеч. Струваше му се, че ръбът на понора беше толкова близо, та ако протегне ръка, ще го докосне с връхчетата на пръстите си. Три метра, не повече. Само десет фута. Със същия успех това можеше да бъде и връх Еверест. Един гимназист лекоатлет би могъл да го направи насън. Но не и Пит. Няколко месеца преди четиридесетия си рожден ден, той се чувстваше като уморен старец.
	Тялото му беше стегнато и жилаво, той се хранеше умерено и спортуваше точно толкова, че да поддържа постоянно тегло. Имаше белези от многобройни наранявания, включително и огнестрелни рани, но всички стави функционираха задоволително. Беше отказал цигарите преди години, но все още понякога си позволяваше чаша хубаво вино или текила с лед и лимон. Вкусът му се беше променил през годините от уиски „Къти Сарк“ през джин „Бомбай“ до текила „Сауза Комеморативо“. Ако някой го попиташе защо, нямаше да може да отговори. Той посрещаше всеки ден така, сякаш животът беше игра, а игрите бяха живот и причините да прави определени неща бяха херметично запечатани и заровени в главата му.
	И тогава, когато до ръба на понора оставаше една ръка разстояние, той изпусна примката, завързана към скобата. В един момент пръстите му, които бяха започнали да се схващат, я издърпваха от варовика, в следващия тя падаше към водата, където цопна в излъчващия светлина слой от водорасли, без дори да разплиска повърхността. Заедно с чукчето той започна да използва вдлъбнатините във варовика като стъпенки и хватки. Когато наближи върха, той завъртя чукчето в кръг над главата си и го прехвърли през ръба на понора, опитвайки се да забие острия му край в меката почва.
	Едва на четвъртия опит заостреният край се заби и остана здраво закрепен. С последните запаси от сила, които му бяха останали, той хвана кабела с две ръце и изтегли тялото си нагоре, докато пред очите му в сгъстяващия се мрак се показа равната земя. Той остана да лежи безмълвно и разгледа околността. Усойната дъждовна гора сякаш настъпваше към него. Вече беше тъмно и единствената светлина идваше от няколкото звезди и лунния сърп, който надничаше иззад разкъсаните облаци и преплетените клони на гъсторастящите дървета. Мъждивата светлина, която се процеждаше долу, осветяваше древните руини и им придаваше призрачен вид, също тъй зловещ като клаустрофобичния ефект, който създаваше заобикалящата го отвсякъде като стена гора. Почти пълната тишина подсилваше страховитата гледка. Пит очакваше да зърне някакво необичайно размърдване и да чуе заплашително шумолене в мрака, ала не видя нито светлинки, нито движещи се сенки, нито пък чу гласове. Единственият звук идваше от приглушеното плискане на внезапно завалелия дъждец по листата на дърветата. Стига си мързелувал, каза си той. Ставай, тръгвай, разбери какво се е случило с Джордино и останалите. Времето тече. Преодоля само първото изпитание. То беше физическо, сега ти предстои да използваш мозъка си. Той се отдалечи от понора бързо и безшумно като призрак.
	Лагерът беше пуст. Палатките, които беше забелязал, преди да го спуснат в жертвения кладенец, бяха непокътнати и празни. Нямаше следи от трупове, липсваха признаци за смърт. Той приближи към малката поляна, където Джордино беше приземил хеликоптера на НЮМА. Той беше надупчен от куршуми от носа до опашката. Нямаше никаква надежда да го използва, за да излети и потърси помощ.
	Изпотрошените лопати на витлото висяха като свити в лактите ръце. Дори колония от термити не би могла да се справи по-успешно с някой гниещ дънер. Пит подуши миризмата на авиационно гориво и му се стори невероятно, че резервоарите не са избухнали. Стана му до болка ясно, че група бандити или бунтовници бяха нападнали лагера и превърнали машината в куп старо желязо.
	Опасенията му значително намаляха, когато разбра, че стрелбата, която беше чул в понора, е била насочена срещу хеликоптера, а не срещу човешка плът. Неговият шеф в националното седалище на НЮМА във Вашингтон, О. К., адмирал Джеймс Сандекър, нямаше да погледне с добро око на загубата на един от хеликоптерите от флотилията на агенцията, ала Пит многократно беше изпитвал върху себе си гнева на войнствено настроения дребен морски вълк и все пак беше оцелял. Не че имаше някакво значение какво би казал Сандекър в този момент, когато Джордино и хората от археологическата експедиция бяха изчезнали, взети в плен от неизвестна нему сила.
	Той бутна настрани входната врата, която увисна като пияна на едната си панта, влезе и си проправи път към пилотската кабина. Пит пъхна ръка под седалката на пилота, напипа един дълъг джоб и извади фенерчето, което се намираше в него. Отделението за батерията изглеждаше непокътнато. Той затаи дъх и натисна превключвателя. Фенерчето светна и лъчът му освети кабината.
	— Един на нула за домакините — промърмори на себе си той.
	Пит внимателно си проправи път към отделението за пътници. Ураганът от куршуми го беше направил на решето, но нямаше нищо разбито или отнесено. Той откри шушляковия си сак и извади намиращите се в него предмети. Ризата и маратонките му бяха здрави, ала един куршум беше пробил коляното на панталона му и нанесъл непоправимо поражение на боксерките му. Той свали водолазния костюм, намери една хавлиена кърпа и енергично разтри тялото си, като избърса слузта от понора, полепнала по кожата му. След като облече дрехите си и надяна маратонките, той започна да тършува наоколо, докато намери кутиите с храна, приготвена от готвача на борда на техния изследователски кораб. Неговата кутия беше разплескана в една от преградите, ала тази на Джордино беше оцеляла непокътната. Пит лакомо погълна сандвича с фъстъчено масло и маринования копър и пресуши една кутийка с безалкохолна бира. Сега вече той отново се почувства почти като човешко същество.
	Като се върна пак в кабината, той отключи вратичката на едно малко шкафче и извади кожен кобур, в който се намираше старият му автоматичен пистолет „Колт“, калибър .45. Баща му, сенаторът Джордж Пит, го беше носил от Нормандия до река Елба по време на Втората световна война, а после го беше подарил на Пит, когато той завърши академията на ВВС. През изминалите оттогава седемнадесет години това оръжие беше спасило най-малко два пъти живота на Пит. Въпреки че синкавото покритие беше доста изтъркано, пистолетът беше грижовно поддържан и действаше още по-безотказно, отколкото като нов. Пит забеляза с голямо неудоволствие, че един заблуден куршум беше издълбал бразда в кобура и беше наранил едната страна на дръжката. Той прокара колана си през гайките на кобура и го закопча около кръста си заедно с калъфа на водолазния нож.
	Той измайстори малка козирка, която да прикрива лъча на фенерчето и претърси лагера. За разлика от хеликоптера тук нямаше следи от стрелба, с изключение на празните гилзи по земята, ала някой беше преровил палатките и отмъкнал цялото полезно оборудване или провизии, които можеха да бъдат отнесени. Бързият оглед на меката почва му показа в каква посоката бяха поели всички. През гъстите храсталаци се виеше, проправена с помощта на мачете, пътека, която се губеше в тъмнината.
	Гората изглеждаше отблъскваща и непристъпна. Той не би помислил да тръгне, нито пък предприел такъв поход през деня, още по-малко през нощта. Намираше се във властта на насекомите и животните, за които хората бяха лесна плячка в дъждовната гора. Той с тревога се сети за змиите, които живееха наоколо. Спомни си, че беше чувал как боата и анакондата достигат до 24 метра на дължина. Ала Пит се притесняваше най-вече от смъртоносните отровни змии, като бушмастера*1, каскабела*2 или отвратителната копиеглавка*3. Ниските маратонки и тънките панталони не можеха да му осигурят никаква защита срещу раздразнена отровна змия.
	[*1 Бушмастер (Lachesis Muta) — голяма отровна змия, която се среща в Южна Америка. — Б.пр.]
	[*2 Каскабел (Crotalus durissus Terrificus) — вид кротал, който се среща в Южна Америка. — Б.пр.]
	[*3 Копиеглавка (Bothrops Atrox) — отровна змия, която се среща в Централна и Южна Америка. — Б.пр.]
	Под заплашителните погледи на огромните каменни лица, които го гледаха от стените на разрушения град, Пит пое на път, като следваше отпечатъците от стъпки, осветени от тесния лъч на фенерчето. Искаше му се да има план, ала той действаше на тъмно. Шансовете му да се промъкне през джунглата, в която смъртта го дебнеше на всяка крачка и да измъкне заложниците от лапите на неизвестен брой закоравели бандити или революционери, бяха направо нищожни. Провалът му изглеждаше неизбежен. Но през ума му нито за миг не мина мисълта, че би могъл да стои със скръстени ръце или да се опита по някакъв начин да спаси себе си.
	Пит се усмихна на каменните лица на отдавна забравените богове, осветени от лъча на фенерчето. Той се обърна и за последен път хвърли поглед към призрачното зелено сияние, което идваше от дъното на понора, а после навлезе в джунглата.
	Едва беше направил четири крачки, когато гъстият листак го погълна, сякаш никога не беше съществувал.


>>	5

	Подгизналите от непрестанния ръмеж пленници бяха поведени през покрита с мъх гора, докато най-сетне пътеката свърши при една дълбока клисура. Похитителите ги прекараха от другата страна по един дънер, който служеше за мост, а после продължиха по останките на древен, застлан с камъни път, който се виеше нагоре през планината. Наложеният от водача на бандата терористи бърз ход особено затрудни Док Милър, който трудно издържаше на това темпо. Дрехите му бяха толкова мокри, че беше трудно да се каже къде свършваше потта и къде започваше влагата от дъжда. Всеки път, когато изостанеше, пазачите безмилостно го смушкваха в гърба с дулата на пушките си. Джордино пристъпи до възрастния мъж, преметна една от ръцете на Милър през рамото си и му помогна да продължи, без да обръща внимание на ударите, с които жестоките пазачи обсипаха незащитения му гръб и рамене.
	— Махнете тази проклета пушка от него — тросна се на испански Шанън на пазача.
	Тя хвана другата ръка на Милър и я провеси през врата си, така че да могат двамата с Джордино да подкрепят стария човек. В отговор бандитът злобно я срита в хълбоците. Тя залитна напред с посивяло лице, стиснала устни от болка, но запази равновесие и хвърли на бандита изпепеляващ поглед.
	Джордино се улови, че се усмихва на Шанън, дивейки се на нейния дух, смелост и несломима воля. Тя все още беше по бански под памучната блуза без ръкави, която партизаните й бяха позволили да вземе от палатката си заедно с чифт туристически обувки. Той се чувстваше съкрушен заради неспособността си да предпази тази жена от опасността и униженията. Към това се прибавяше и чувството, че е постъпил като страхливец, изоставяйки своя стар приятел без борба. Поне двадесет пъти, откакто беше насила отведен от понора, му идваше да изтръгне оръжието на пазача. Но това само би довело до убийството му и нищо нямаше да реши. Докато по някакъв начин успееше да остане жив, имаше надежда. Джордино проклинаше всяка крачка, която го отвеждаше все по-далеч и по-далеч от спасяването на Пит.
	Часове наред те с мъка се изкачваха нагоре, едва поемайки си дъх в разредения въздух на Андите, докато достигнаха височина 3400 метра. Всички трепереха от студ. Въпреки че през деня палещото слънце повишаваше температурата, в ранните часове на утрото тя спадаше почти до нулата. Зората ги завари все още да се изкачват по древна улица между порутени постройки от варовик, високи стени и терасирани за земеделие хълмове, които Шанън дори и не беше сънувала, че съществуват. Нямаше две сгради, които да са построени по един и същ план. Някои бяха овални, други кръгли, съвсем малко бяха правоъгълни. Те рязко се различаваха от останалите древни постройки, които беше проучвала. Дали всичко това беше част от Чачапойската конфедерация, чудеше се тя, или беше някое друго царство, друго общество? Каменният път продължи да се вие край високи стени, които стигаха почти до мъглите, спускащи се от високите планински върхове. Шанън беше поразена от хилядите издялани от камък фигури с орнаменти, напълно различаващи се от онези, които някога беше виждала. Големи, подобни на дракони птици и риби със змийска форма се редуваха със стилизирани пантери и маймуни. Изсечените релефни образи странно наподобяваха египетски йероглифи с тази разлика, че бяха по-абстрактни. Шанън беше развълнувана и изненадана от факта, че платата и хребетите на перуанските Анди са били населявани от неизвестни древни народи, построили такива големи градове. Тя не беше очаквала да открие толкова напреднала в архитектурно отношение култура, която е била в състояние да построи по върховете на планините сгради, неотстъпващи по сложност и размери на сградите в познатия древен свят. Шанън би дала своя „Додж Вайпър“, купен с наследството от дядо й, за да остане достатъчно дълго и да проучи тези необикновени руини, но всеки път, когато спреше, беше грубо тласкана напред.
	Слънцето беше започнало да се показва, когато изморената и изкаляна група премина през един тесен проход и се озова в малка долина, обградена отвсякъде с високи планини. Въпреки че дъждът, за щастие, беше спрял, всички приличаха на плъхове, едва успели да се спасят от удавяне. Пред тях се издигаше квадратна каменна постройка, висока цели дванадесет етажа. За разлика от пирамидите на маите в Мексико, тази сграда беше по-заоблена и приличаше на пресечен в горната си част конус. По стените бяха изсечени богато украсени глави на животни и птици. Шанън разпозна в нея обреден храм на мъртвите. Задната част на постройката преминаваше в стръмна песъчлива урва, прорязана от хиляди погребални пещери с богато украсени преддверия, които гледаха към един почти отвесен склон. Сградата върху постройката, от двете страни на която бяха разположени големи скулптури на покрити с пера крилати ягуари, според първоначалната й преценка представляваше палат на боговете на смъртта. Тя се намираше насред малък град от над сто старателно построени сгради с пищна украса. Разнообразието на архитектурата беше смайващо. Някои от постройките бяха изградени върху високи кули, заобиколени от изящни балкони. Повечето бяха съвсем кръгли, а други бяха построени върху правоъгълна основа.
	Шанън загуби дар слово. За няколко секунди величествената гледка я порази. Тя веднага разбра какво представлява този огромен комплекс. Ако трябваше да вярва на това, което виждаше пред себе си, терористите от „Сияен път“ бяха открили един невероятен изчезнал град. Град, в чието съществуване, археолозите, в това число и тя самата, се съмняваха, град, който ловците на съкровища бяха търсили в продължение на четири века, но никога не бяха открили — изчезналият Град на мъртвите, чиито легендарни богатства бяха далеч по-големи от онези в Долината на царете в древен Египет.
	Шанън стисна здраво ръката на Роджърс.
	— Изчезналият Пуебло де лос Муертос — прошепна тя.
	— Изчезналият какво? — озадачено попита той.
	— Не говорете — сопна се един от терористите, като стовари приклада на пушката си върху гърба на Роджърс в областта на бъбреците.
	Роджърс изохка сподавено. Той залитна и почти падна, ала Шанън храбро му помогна да се задържи на крака, готова за удар, който, за щастие, така и не последва.
	След като повървяха малко по широка, застлана с камъни улица, те приближиха облата постройка, която се извисяваше над заобикалящия я обреден комплекс като готическа катедрала над средновековен град. Те изкачиха с мъка поредица от много стръмни вити стъпала, украсени с мозайки на крилати хора, наредени в камъка, композиции, които Шанън не беше виждала никога до този момент. На горната площадка, зад огромен сводест портал, те влязоха в стая с висок таван, по каменните стени на която бяха изсечени геометрични мотиви. По средата на пода бяха струпани изящно изваяни каменни скулптури с най-различна форма и големина. В стаички, които започваха от главното помещение, бяха накамарени фигурални керамични гърнета и великолепни богато украсени съдове. В една от тези стаички беше струпана висока купчина отлично запазени тъкани във всевъзможни цветове и с най-различни шарки.
	Археолозите останаха изумени при вида на огромното съкровище от древни предмети. Те сякаш се бяха озовали в гробницата на Тутанкамон в Долината на царете в Египет, преди съкровищата й да бъдат изнесени от прославения археолог Хауард Картър* и изложени в националния музей в Кайро.
	[* Хауард Картър — английски археолог, разкрил през 1922 г. гробницата на египетския фараон Тутанкамон в Долината на царете край Луксор. — Б.пр.]
	Не им остана много време да разгледат съкровището от находки. Терористите бързо поведоха перуанските студенти надолу по едно вътрешно стълбище и ги затвориха в килия, разположена дълбоко под горния храм. Джордино и останалите бяха грубо наблъскани в една странична стая, където да ги пазят останаха двама навъсени бунтовника, които ги гледаха така, сякаш бяха изтребители, разглеждащи гнездо на паяци. Всички, с изключение на Джордино, се отпуснаха с облекчение върху твърдия студен под. Изтощението беше оставило своя отпечатък по изпитите им лица.
	Обхванат от чувство на безсилие, Джордино удари с юмрук по каменната стена. По време на форсирания преход той напрегнато беше следил за някаква възможност да се изплъзне незабелязано в джунглата и да се отправи обратно към понора, но бягството се оказа невъзможно. Зад него през целия път се редуваха най-малко трима пазачи, насочили с твърда непоколебимост автоматичните си пушки в гърба му. Нямаше нужда да го убеждават, че те имат богат опит във вземането на заложници и превеждането им през неравен и горист терен. Всяка надежда да стигне до Пит вече беше наистина нищожна. По време на прехода той беше потискал присъщото си непокорство и се беше държал кротко и смирено. Като се изключеше смелата проява на загриженост за Док Милър, той не беше направил нищо, с което да предизвика порой от куршуми в корема си. Той трябваше да остане жив. За него нямаше съмнение, че умреше ли той, Пит също щеше да умре.
	Ако Джордино имаше и най-малката представа, че Пит се беше изкачил по стръмната стена на понора и крачеше неуморно по старата, застлана с камъни пътека, само на тридесет минути след тях, той може би щеше да почувства нужда да иде на църква при първа възможност. Или в най-лошия случай щеше поне да се замисли за малко над тази идея.
	Заслонил внимателно фенерчето, за да не бъде забелязан от терористите и насочил лъча му надолу към следите в изгнилите листа, които покриваха меката почва и се губеха в тъмнината, Пит се носеше през гъстата гора. Без да обръща внимание на дъжда, той се движеше с непоколебимостта на човек, който не чувства и не усеща нищо. Времето беше загубило значението си и той нито веднъж не погледна към светещия циферблат на своя часовник. Дългият и мъчителен преход през дъждовната гора в тази глуха доба се беше превърнал в размазано петно в съзнанието му. Едва когато утринното небе започна да просветлява, той изгаси фенерчето и настроението му се подобри.
	Когато започна преследването, терористите имаха повече от три часа преднина. Ала той беше намалил тази преднина, като крачеше с постоянно темпо в стръмните участъци на пътеката и подтичваше в малкото отсечки, където тя за кратко ставаше равна. Той нито за миг не забави крачка, нито веднъж не спря да си почине. Сърцето му беше започнало да бие силно от непрестанното напрежение, но краката му продължаваха да се движат неуморно, без болки и схващане на мускулите. Щом излезе на древния, покрит с каменна настилка път и стана по-лесно да се придвижва, той ускори крачка. Мислите за невидимите опасности, които джунглата криеше, бяха останали на заден план през тази сякаш безкрайна нощ. Страхът и тревогата някак странно избледняха в далечината.
	Пит почти не обръщаше внимание на каменните постройки край дългия път. Той се движеше стремително напред, сега вече на светло и в открита местност, като не правеше почти никакви опити да се крие. Едва когато стигна до прохода, който водеше към долината, той намали темпото и спря, оглеждайки местността пред себе си. Той забеляза огромния храм пред стръмната урва, който беше отдалечен на около половин километър. На върха на дългото стълбище седеше една малка приведена фигура с гръб към широк сводест проход. За Пит нямаше никакво съмнение, че точно там терористите са отвели заложниците. Тесният проход беше единственото място, откъдето можеше да се влезе и излезе от заобиколената със стръмни скали долина. Облекчението, което изпита, го накара да забрави страха и тревогата от мисълта, че може да се натъкне на труповете на Джордино и археолозите. Преследването беше завършило: сега терористите, които все още не знаеха, че са се превърнали в жертви, трябваше безшумно да бъдат премахнати един по един, докато численото им превъзходство постепенно намалееше.
	Той започна да се приближава, като използваше за прикритие порутените стени на старите жилищни сгради около храма. Приведен, Пит безшумно притичваше от едно прикритие до друго, докато изпълзя зад голяма каменна фигура с формата на фалос. Той спря и погледна нагоре към входа на храма. Дългото стълбище, което водеше към входа, представляваше труднопреодолимо препятствие. Освен ако не успееше по някакъв начин да стане невидим, Пит щеше да бъде застрелян преди да е изминал и четвърт от пътя нагоре по стръмните стъпала. Всеки опит посред бял ден беше равносилен на самоубийство. Нямаше начин да влезе, с горчивина си помисли той. И дума не можеше да става да заобиколи стълбището. Страничните стени на храма бяха твърде стръмни и твърде гладки. Камъните бяха подредени с такава точност, че в цепнатините не можеше да се промуши дори острието на нож.
	Провидението се оказа благосклонно към него. Проблемът да се промъкне по стълбите, без да го забележат, отпадна, когато Пит забеляза, че терористът, който охраняваше входа към храма, беше заспал дълбоко след изтощителния марш през гъсто обраслите с дървета планини. Като пое дълбоко дъх и издиша, Пит започна да се прокрадва към стълбището.


	Тупак Амару беше лицемерен, ала опасен тип и това му личеше. Взел името на последния цар на инките, който бил измъчван и убит от испанците, той беше нисък, с тесни рамене, безизразно мургаво лице и имаше вид на човек, който сякаш никога не беше се научил да показва и най-малкия признак на състрадание. За разлика от повечето планинци, чиито широки лица бяха гладки и голобради, Амару имаше огромни мустаци и дълги бакенбарди, които се спускаха от гъста и права коса, черна като лишените му от живец очи. Когато тесните безкръвни устни се разтегнеха в лека усмивка, което рядко се случваше, под тях се показваха два реда зъби, които биха накарали всеки зъболекар да се почувства горд. Хората му, за разлика от него, често се усмихваха свирепо през нащърбени и неравни, оцветени от кока предни зъби.
	Амару беше потопил в кръв и разруха целия гъсто обрасъл с растителност планински район на Амазонас, административна област в североизточно Перу, разяждана от изключителна бедност, тероризъм, болести и бюрократична корупция. Неговата банда от главорези беше отговорна за изчезването на няколко изследователи, правителствени археолози и цяла армия патрули, които бяха влезли в района и никой повече не беше видял. Той не беше революционерът, какъвто изглеждаше на пръв поглед. Амару пет пари не даваше за революцията или за подобряване на участта на изключително бедните индианци от вътрешността на Перу, повечето от които обработваха мъничките си нивици, за да скърпят двата края на мизерното си съществувание. Амару имаше друга причина да контролира района и да държи в подчинение суеверните местни жители.
	Той застана на прага на стаичката, съзерцавайки с каменно изражение тримата мъже и жената пред него, сякаш ги виждаше за пръв път, наслаждавайки се на поражението, което се четеше в очите им и на изтощението на телата им — точно онова състояние, в което искаше да се намират.
	— Съжалявам за причинените неприятности — каза той, проговаряйки за първи път от отвличането насам. — Добре е, че не оказахте съпротива, иначе със сигурност щяхте да бъдете застреляни.
	— За партизанин от вътрешността говорите доста добре английски, — каза Роджърс — мистър…?
	— Тупак Амару. Учил съм в университета в Остин.
	— Виж ти какво е създал Тексас — промърмори под носа си Джордино.
	— Защо ни отвлякохте? — прошепна Шанън с глас, в който се долавяше страх и отпадналост.
	— Заради откуп, за какво друго? — отвърна Амару. — Перуанското правителство ще плати добре за освобождаването на толкова уважавани американски учени, да не говорим за блестящите им студенти по археология, много от които имат богати и уважавани родители. Парите ще ни помогнат да продължим борбата си срещу потискането на масите.
	— Казано като комунист, който си служи с изтъркани клишета — промърмори Джордино.
	— Старият руски модел може отдавна да се е превърнал в история, ала философията на Мао Дзедун все още е жива — търпеливо обясни Амару.
	— Все още е жива, да — презрително изрече Док Милър. — Милиарди долари в икономически щети. Двадесет и шест хиляди перуанци мъртви, повечето от жертвите самите селяни, за чиито права твърдите, че се борите… — Думите му бяха прекъснати от приклада на пушка, който се стовари в долната част на гърба му, близо до бъбреците. Милър се свлече на каменния под като чувал с картофи, с изкривено от болка лице.
	— Точно вие едва ли имате право да поставяте под съмнение моята преданост на делото — студено каза Амару.
	Джордино коленичи до възрастния мъж и сложи главата му в скута си. Той погледна с презрение към водача на терористите.
	— Май не можеш да понасяш критика, а?
	Джордино беше готов да отбие удар, насочен към незащитената му глава, но преди пазачът да успее да вдигне отново приклада на пушката си, Шанън застана между тях.
	Тя изгледа гневно Амару, а пребледнялото й до преди миг от страх лице сега беше почервеняло от ярост.
	— Ти си един мошеник — рязко заяви тя.
	Амару я изгледа изненадано.
	— И как стигнахте до това любопитно заключение, доктор Келси?
	— Ти знаеш името ми?
	— Моят агент в Съединените щати ме осведоми за намерението ви да проучите планините, преди вие и приятелите ви да излетите от летището във Финикс, Аризона.
	— Искаш да кажеш доносник.
	Амару сви рамене.
	— Думите нямат никакво значение.
	— Мошеник и шарлатанин — продължи Шанън. — Ти и хората ти не сте никакви революционери от „Сияен път“. Твърде далеч сте от тях. Вие сте най-обикновени хакероси, крадливи обирджии на гробници.
	— Тя е права — подкрепи я Роджърс. — Не бихте имали достатъчно време да обикаляте из областта и да взривявате електропроводи и полицейски участъци и едновременно с това да успеете да натрупате такова огромно съкровище от древни предмети в храма. Съвсем ясно е — ти командваш организирана банда от крадци на антики и тази операция запълва изцяло времето ви.
	Амару погледна към пленниците с подигравателно замислено изражение.
	— Е, щом този факт е толкова очевиден за всички присъстващи в стаята, няма да си правя труда да го отричам.
	За няколко секунди се възцари тишина, после Док Милър се изправи несигурно на крака и погледна Амару право в очите.
	— Ти, крадлива отрепка — дрезгаво произнесе той. — Крадец, грабител на антики. Ако зависеше от мен, щях да наредя да застрелят теб и бандата ти от мародери като…
	Милър внезапно млъкна, когато Амару, с изражение, напълно лишено от всякакво чувство и с черни очи, от които струеше злоба, извади деветмилиметровия автоматичен „Хеклер и Кох“ от кобура на бедрото си. Със смразяваща неизбежност, както често се случва в сънищата, той спокойно простреля Док Милър право в гърдите. Кънтящият гръм отекна из храма, проглушавайки ушите им. Един изстрел беше достатъчен. Док Милър отхвръкна рязко назад към каменната стена, задържа се прав за един разтърсващ миг, а после падна напред по корем, без да издаде звук, със странно сгърчени под гърдите ръце и длани, а върху пода се образува локвичка кръв.
	Реакцията на всеки от пленниците беше различна. Роджърс стоеше като статуя, замръзнала във времето, с широко отворени, изпълнени с ужас и неверие очи, а Шанън инстинктивно изпищя. Джордино, който не за пръв път ставаше свидетел на насилствена смърт, стисна юмруци край тялото си. Леденостудената невъзмутимост, с която беше извършено убийството, го изпълни с дива ярост, укротена единствено от чувството на влудяваща безпомощност. Нито той, нито останалите изпитваха някакво съмнение, че Амару щеше да избие всички. Тъй като нямаше какво да губи, Джордино се напрегна, готов да скочи върху убиеца и да изтръгне гръкляна му, преди да получи неизбежния куршум в главата.
	— Не се опитвай — каза Амару, отгатнал мислите на Джордино, насочил дулото на автомата си между очите, в които гореше омраза. Той кимна с глава на пазачите, които стояха с насочени и готови за стрелба пушки, и им заповяда нещо на испански. После отстъпи встрани, а единият от пазачите сграбчи Милър за глезените и повлече трупа му далеч от очите им към главната зала на храма, като оставяше кървава диря по каменния под.
	Писъкът на Шанън беше преминал в неудържимо ридание. Тя не можеше да откъсне замъглените си очи от кървавата вадичка върху пода. Тя се свлече на колене потресена и зарови лице в ръцете си.
	— Той не можеше да ти стори нищо лошо. Как можа да застреляш този мил старец?
	Джордино изгледа Амару.
	— За него беше лесно.
	Безучастните, студени очи на Амару пропълзяха по лицето на Джордино.
	— Ти, дребосък, по-добре си затваряй устата. Добрият доктор трябваше да послужи за урок, който ти, очевидно, не си разбрал.
	Никой не обърна внимание на завръщането на пазача, извлякъл трупа на Милър. Никой, с изключение на Джордино. Той зърна шапката, нахлупена над очите, ръцете, скрити в пончото. После хвърли поглед към втория пазач, облегнат нехайно на входа. Сега пушката му висеше свободно през рамото, а дулото не сочеше към определен човек. Деляха ги само два метра. Джордино прецени, че би могъл да се нахвърли върху пазача, преди той да успее да реагира. Но все пак оставаше автоматът „Хеклер и Кох“, който Амару здраво стискаше в ръката си.
	Когато Джордино заговори, в гласа му се долавяше ледена нотка.
	— Ти ще умреш, Амару. Ти със сигурност ще умреш от насилствена смърт също както всички невинни хора, които хладнокръвно си убил.
	Амару не обърна внимание на едва забележимо свитите устни на Джордино, на леко присвитите му очи. По лицето му се изписа любопитство, после зъбите му проблеснаха и той се изсмя.
	— Така ли? Мислиш, че ще умра? Ти ли ще ме убиеш? Или може би гордата млада дама ще ми окаже тази чест?
	Той се наведе и грубо изправи Шанън на крака, хвана я за опашката на косата и гневно дръпна главата й назад, докато широко отворените й ужасени очи се спряха на злобното му лице.
	— Обещавам, че след няколко часа, прекарани в леглото ми, ти ще пълзиш, за да изпълниш заповедите ми.
	— О, господи, не — простена Шанън.
	— Доставя ми огромно удоволствие да насилвам жени, да слушам как пищят и се молят…
	Една мускулеста ръка стисна гърлото му и задуши думите му.
	— Това е за всички жени, които си накарал да страдат — произнесе Пит със смразяващ поглед в наситенозелените си очи. Той отметна пончото, заби цевта на колта в слабините на Амару и натисна спусъка.


>>	6

	За втори път в тясното пространство на стаята отекна оглушителният звук на стрелба. Джордино се хвърли напред, главата и рамото му се забиха в изненадания пазач, който се блъсна в твърдата стена и изохка силно от болка. Той зърна разкривеното от ужас и нечовешко страдание лице на Амару, очите му, които щяха да изхвръкнат от орбитите и отворената в безмълвен писък уста. Автоматът „Хеклер и Кох“ отхвръкна във въздуха, когато сграбчи с ръце бързо разрастващото се около слабините му червено петно. И тогава Джордино стовари юмрука си върху зъбите на пазача и изтръгна автоматичната пушка от ръцете му почти в същия миг. Той се обърна приведен, готов за стрелба, насочил дулото към вратата.
	Този път Шанън не изпищя. Вместо това тя пропълзя до един от ъглите на стаята и остана там, без да помръдне, пребледняла като восъчна статуя, втренчена безмълвно в кръвта на Амару, изпръскала голите й ръце и крака. Ако преди тя беше изплашена, сега беше направо онемяла от ужас. После вдигна поглед към Пит стиснала устни, с пребледняло лице и пръски кръв в русата коса.
	Роджърс също се беше втренчил в Пит с израз на удивление. По някакъв начин той се досети, позна очите, пъргавите като на животно движения.
	— Ти си водолазът от пещерата — смаяно произнесе той.
	Пит кимна.
	— Същият.
	— Ти би трябвало да си в кладенеца — промълви Шанън с разтреперан глас.
	— Сър Едмънд Хилари на пръста ми не може да се намаже — подсмихна се дяволито Пит. — Аз пълзя нагоре-надолу по стените на понори като същинска муха. — Той бутна потресения Амару на пода, като че ли терористът беше някакъв пиян на тротоара и сложи ръка върху рамото на Джордино. — Успокой се, Ал. Останалите пазачи видяха светлината на праведността и добродетелта.
	Джордино, с усмивка широка като разтворените крила на подвижен мост, остави автоматичната пушка настрана и прегърна Пит.
	— Господи, мислех си, че никога повече няма да видя грозното ти лице.
	— Какви неща ме караш да върша заради теб. Срамота. Не мога да мръдна за половин час някъде, без да ме забъркаш в местната вълна от престъпления.
	— Защо закъсня? — попита Джордино, който държеше последната дума да бъде негова. — Очаквахме те преди няколко часа.
	— Изпуснах автобуса. Което ми напомня къде е диксиленд оркестърът, който трябваше да ме посрещне.
	— Те не свирят край понори. Сериозно, как, по дяволите, изкачи онази стръмна стена и ни проследи през джунглата?
	— Този подвиг не ми достави никакво удоволствие, повярвай ми. Ще ти разкажа някой път на чаша бира.
	— А пазачите, какво стана с останалите четирима пазачи?
	Пит сви нехайно рамене.
	— Разсеях се и станаха жертва на нещастни случаи, най-вече мозъчни сътресения или вероятни фрактури на черепа — после лицето му помръкна. — Налетях на един, който извличаше тялото на Док Милър през главния вход. Кой го уби?
	— Нашият приятел тук го простреля в сърцето без всякаква причина. Освен това точно той хвърли осигурителното ти въже в понора.
	— Е, в такъв случай няма да ме мъчат угризения — каза Пит и погледна надолу към Амару, който притискаше слабините си и стенеше от болка, страхувайки се да погледне пораженията от раната. — Изпитвам радост при мисълта, че току-що сложих край на половия му живот. Как се казва?
	— Нарича себе си Тупак Амару — отговори Шанън. — Името на последния цар на инките. Сигурно го е взел, за да впечатлява селяците от планините.
	— Перуанските студенти — сети се Джордино.
	Отведоха ги надолу по стълбите под храма.
	— Вече ги освободих. Смели хлапета. Сигурно вече са вързали партизаните и са ги наредили в очакване да пристигнат представителите на властта.
	— Не са партизани, а още по-малко убедени революционери. Повече ми приличат на професионални крадци на древни предмети, които се представят за терористи от „Сияен път“. Те плячкосват скъпоценни антики, които биват продавани на нелегалните международни пазари.
	— Амару е на най-ниското стъпало в йерархията — добави Роджърс. — Неговите клиенти са дистрибуторите, у които остава по-голямата част от печалбата.
	— Имат добър вкус — отбеляза Пит. — От това, което успях да зърна, тук има натрупана достатъчно първокласна стока, която би стигнала за половината музеи и частни колекционери в света.
	Шанън се поколеба за момент, после пристъпи към Пит, прегърна го през врата, придърпа главата му надолу и леко го целуна по устните.
	— Ти спаси живота ни. Благодаря ти.
	— И неведнъж, а два пъти — добави Роджърс, като разтърси енергично ръката на Пит, докато Шанън все още го притискаше в обятията си.
	— Късметът също доста ми помогна — каза Пит с несвойствено за него смущение. Въпреки влажната и сплъстена коса, липсата на грим, мръсната и скъсана блуза върху черния бански костюм и грубите туристически обувки, той усещаше излъчващото се от нея чувствено сладострастие.
	— Слава богу, че пристигна тук навреме — каза Шанън, като потръпна.
	— Дълбоко съжалявам, че твърде много закъснях, за да спася Док Милър.
	— Къде са го отнесли? — попита Роджърс.
	— Спрях отрепката, която се канеше да изхвърли тялото му, пред самия вход на храма. Док лежи върху площадката над стъпалата.
	Джордино впери поглед в Пит, като го огледа от краката до главата. От очите му не убягнаха множеството рани и драскотини по лицето и ръцете на неговия приятел — резултат от бързото му придвижване през джунглата в мрака. Пред него стоеше човек, който едва се държеше на крака от умора.
	— Изглеждаш така, сякаш току-що си завършил триатлон, а после си се строполил върху топ бодлива тел. Като твой домашен лекар препоръчвам да си починеш няколко часа, преди да поемем обратно към лагера край понора.
	— Изглеждам по-зле, отколкото се чувствам — бодро каза Пит. — По-късно ще имам достатъчно време да подремна. Сега има по-важни неща. Нямам никакво намерение отново да се правя на Тарзан. Ще се махна оттук със следващия полет.
	— Лудост — промърмори полушеговито Джордино. — Няколко часа в джунглата и се скапва.
	— Вярваш ли, че наистина можем да излетим оттук със самолет? — недоверчиво попита Шанън.
	— Абсолютно — каза Пит. — Дори мога да го гарантирам.
	Роджърс го изгледа.
	— Само хеликоптер може да кацне и да излети от долината.
	Пит се усмихна.
	— Точно това имам предвид. Как иначе, смяташ, че Амару, или както там се казва, транспортира ограбените предмети към някое океанско пристанище, за да бъдат изнесени извън страната? Но за това е необходима комуникационна система, така че тук някъде трябва да има радиостанция, която можем да реквизираме и да изпратим зов за помощ.
	Джордино кимна одобрително.
	— Звучи добре, при положение, че успеем да я намерим.
	Пит погледна надолу към Амару с безизразно лице.
	— Той знае къде е тя.
	Амару надви болката и изгледа Пит с черни, изпълнени със злоба очи.
	— Нямаме радиостанция — изсъска той през стиснати зъби.
	— Прощавай, ала не ти вярвам. Къде я държите?
	— Нищо няма да ви кажа. — Устата на Амару се изкриви, докато приказваше.
	— Може би предпочиташ да умреш? — сухо попита Пит.
	— Ще ми направиш услуга, ако ме убиеш.
	Зелените очи на Пит бяха студени като високопланинско езеро.
	— Колко жени си изнасилил и убил?
	По лицето на Амару се изписа презрение.
	— Толкова много, че съм им загубил броя.
	— Искаш да се ядосам и да те застрелям, така ли?
	— Защо не попиташ колко деца съм утрепал?
	— Ти просто се самозалъгваш. — Пит извади своя „Колт“, калибър .45 и притисна дулото към лицето на Амару. — Да те убия? Не виждам каква полза ще имам от това. Един куршум през двете очи ще свърши повече работа. Ще останеш жив, но заедно с наскоро придобития недъг ще бъдеш и сляп.
	Амару опита да се престори на дързък, ала в студените му черни очи имаше ясно доловим страх, а устните му забележимо потрепваха.
	— Ти не говориш сериозно.
	— След очите ще дойде ред на капачките на коленете — продължи да обяснява Пит. — После може би ушите или още по-добре носа. Ако бях на твое място, щях да се откажа, докато е рано.
	Като видя, че Пит е напълно сериозен и осъзна, че се намира в безизходно положение, Амару се предаде.
	— Ще намерите това, което ви трябва, в една кръгла постройка на петдесет метра от храма. Над входа има изсечена маймуна.
	Пит се обърна към Джордино.
	— Вземи с теб един от студентите да ти превежда. Свържи се с най-близкия участък на перуанската полиция. Дай им местонахождението ни и им разкажи какво се случи. После помоли да изпратят армейско подразделение. В руините може да се крият още от тези типове.
	Джордино погледна замислено към Амару.
	— Ако изпратя сигнал за помощ по открита честота, приятелчетата на този вманиачен убиец в Лима могат да го прехванат и да изпратят отряд палячовци, преди да пристигне армията.
	— Може да се окаже рисковано да се доверим на армията — добави Шанън. — Възможно е един или няколко от техните висши офицери да са замесени в тази история.
	— Подкупът — философски заяви Пит — е движещата сила в този свят.
	Роджърс кимна.
	— Шанън е права. Тук става дума за плячкосване на гробници в огромен мащаб. Печалбите лесно биха могли да достигнат тези от незаконната търговия с наркотици. Който и да стои в дъното на тази операция, не би могъл да си свърши работата, без да даде подкуп на правителствени служители.
	— Можем да използваме нашата собствена честота и да се свържем с Хуан — предложи Шанън.
	— Хуан?
	— Хуан Чако, координаторът за нашия проект от страна на перуанското правителство. Той отговаря за базата ни с припаси в най-близкия град.
	— Можем ли да му имаме доверие?
	— Мисля, че да — отговори Шанън без колебание. — Хуан е един от най-уважаваните археолози в Южна Америка и водещ учен в областта на културите от Андите. Освен това той е натоварен от правителството да следи за незаконни разкопки и контрабандата на антични предмети.
	— Май точно той е човекът, който ни трябва — каза Пит на Джордино. — Намери радиостанцията, свържи се с него и помоли за хеликоптер, който да ни откара обратно на нашия кораб.
	— Ще дойда с теб и ще съобщя на Хуан за убийството на Док — предложи Шанън. — Освен това искам да разгледам по-подробно постройките около храма.
	— Вземете оръжие и си отваряйте очите на четири — предупреди ги Пит.
	— Какво ще правим с трупа на Док? — попита Роджърс. — Не можем да го оставим да се търкаля тук като жертва на пътна злополука.
	— Съгласен съм — каза Пит. — Внесете го в храма, за да не стои на слънце и го увийте в няколко одеяла, докато стане възможно да бъде пренесен със самолет до най-близкия съдия-следовател.
	— Оставете го на мен — гневно каза Роджърс. — Това е най-малкото, което мога да сторя за един добър човек.
	Амару се ухили грозно, ухили се въпреки нечовешката болка, която изпитваше.
	— Глупаци, безумни глупаци — презрително изрече той. — Никога няма да се измъкнете живи от Пуебло де лос Муертос.
	— Пуебло де лос Муертос означава Град на мъртвите — преведе Шанън.
	Останалите изгледаха с отвращение Амару. Той им приличаше на изтощена до смърт гърмяща змия, чиито рани не й позволяват да се свие на кълбо и да нападне. Но за Пит Амару все още беше опасен, ето защо той нямаше намерение да допусне фаталната грешка да го подцени. Зловещият израз на увереност в очите на Амару изобщо не го впечатли.
	Веднага щом останалите излязоха бързо от стаята, той коленичи до Амару.
	— Ти се държиш твърде самоуверено за човек в твоето положение.
	— Аз ще се смея последен. — Лицето на Амару се изкриви от внезапен пристъп на болка. — Вие се изпречихте на пътя на могъщи хора. Гневът им ще бъде ужасен.
	Пит се усмихна с безразличие.
	— И преди съм се изпречвал на пътя на могъщи хора.
	— Повдигнахте крайчеца на завесата и изложихте на опасност „Солпемачако“. Те ще направят всичко, за да не бъдат разкрити, дори ако това означава да премахнат цяла провинция.
	— Не бих казал, че хората в групата, с която работиш, са кротки момчета. Как ги нарече?
	Амару млъкна. Той започваше да отпада от шока и загубата на кръв. Бавно, с голяма мъка той вдигна ръка и насочи пръст към Пит.
	— Ти си прокълнат. Костите ти ще почиват навеки при чачапойците. — После очите му се замъглиха, затвориха се и той изгуби съзнание.
	Пит погледна към Шанън.
	— Кои са чачапойците?
	— Известни са като Хората от облаците — обясни Шанън. — Култура, предшествала инките, която процъфтявала високо в Андите от 800 до 1400 година от нашата ера. После инките ги покорили. Именно чачапойците са построили този огромен некропол за мъртвите.
	Пит се изправи, свали филцовата шапка на пазача от главата си и я пусна върху гърдите на Амару. Той се обърна и влезе в главното помещение на храма, където в продължение на няколко минути разглежда невероятното съкровище от древни чачапойски предмети. Той тъкмо се възхищаваше на голям глинен сандък, в който беше положена мумия, когато дотича Роджърс, който изглеждаше разтревожен.
	— Къде каза, че си оставил Док Милър? — попита Роджърс, останал почти без дъх.
	— На площадката над външните стъпала.
	— По-добре ми покажи.
	Пит последва Роджърс навън през сводестия вход. Той спря и втренчи поглед в кървавото петно върху каменната площадка, после погледна нагоре въпросително.
	— Кой е преместил тялото?
	— Ако ти не знаеш — каза не по-малко озадаченият Роджърс, — как бих могъл да зная аз?
	— Погледна ли зад основата на храма? Може би е паднал…
	— Изпратих четирима от студентите по археология да потърсят долу. Нямало никаква следа от Док.
	— Възможно ли е някой от студентите да го е преместил?
	— Проверих. И те са озадачени като нас.
	— Труповете не могат да стават и да си отиват — отсече Пит.
	Роджърс се огледа наоколо, а после сви рамене.
	— Изглежда, този го е направил.


>>	7

	Климатичната инсталация тихо бръмчеше и нагнетяваше прохладен сух въздух в дългата каравана, която служеше за оперативен център на археологическия проект в Чачапоя. А човекът, излегнал се на кожената кушетка, беше много по-малко изтощен от мъжете и жените в Града на мъртвите. Хуан Чако се беше отпуснал и си почиваше, стиснал здраво в ръката си чаша добре изстуден джин с тоник. Но когато от високоговорителя, монтиран зад кабината на шофьора, се разнесе глас, той почти веднага се отърси от обхваналата го леност и се надигна.
	— Сейнт Джон вика Сейнт Питър. — Гласът звучеше ясно и отчетливо. — Сейнт Джон вика Сейнт Питър. Там ли си?
	Чако тръгна бързо през луксозно обзаведената каравана и натисна бутона за предаване на радиостанцията.
	— Тук съм и слушам.
	— Включи магнетофона. Нямам време да повтарям и да обяснявам подробно положението.
	Чако потвърди, че е разбрал и включи касетния магнетофон.
	— Готов съм да приемам.
	— Амару и хората му бяха разбити и пленени. В момента археолозите ги държат под охрана. Амару беше прострелян и по всяка вероятност тежко ранен.
	Лицето на Чако внезапно помръкна.
	— Как е възможно това?
	— Единият от мъжете от НЮМА, които отговориха на твоя сигнал за бедствие, избягал по някакъв начин от понора и проследил Амару и хората му до храма в долината, където успял да се справи с нашите пребогато заплатени главорези един по един.
	— Що за дявол би могъл да направи това?
	— Много опасен и изобретателен дявол.
	— Вие в безопасност ли сте?
	— За момента.
	— В такъв случай нашият план да изплашим и прогоним археолозите от мястото, където събираме предметите, се е провалил.
	— Безславно — отговори този, който се обаждаше. — Щом доктор Келси видя древните предмети, приготвени за извозване, веднага прозря какво сме намислили.
	— Ами Милър?
	— Нищо не подозират.
	— Поне нещо е станало както трябва — каза Чако.
	— Ако изпратиш въоръжен отряд, преди да напуснат долината — обясни познатият глас, — все още можем да спасим операцията.
	— Нямахме намерение нашите перуански студенти да пострадат — каза Чако. — Ответните действия, които сънародниците ми ще предприемат, биха сложили край на бъдещия ни съвместен бизнес.
	— Твърде късно е, приятелю. След като разбраха вече, че страданията им се дължат на грабителски синдикат, а не на терористите от „Сияен път“, не можем да им позволим да разкрият това, което са видели. Нямаме друг избор, освен да ги премахнем.
	— Нищо подобно нямаше да се случи, ако не бяхте допуснали доктор Келси и Майлс Роджърс да се спуснат в свещения кладенец.
	— Нямаше друг начин да ги спра, освен да ги убия пред очите на студентите.
	— Изпращането на зов за помощ беше грешка.
	— Не и ако искахме да избегнем сериозно разследване от страна на вашите правителствени чиновници. Удавянето им щеше да изглежда подозрително, ако не бяхме взели необходимите мерки за спасяването им. Не можем да си позволим фактът за съществуването на „Солпемачако“ да бъде широко разгласен сред обществеността. Освен това откъде бихме могли да знаем, че НЮМА ще се отзове изневиделица?
	— Вярно, навремето никой не би повярвал, че това може да се случи.
	Докато Чако говореше, безизразният му поглед се спря на малка каменна статуетка на крилат ягуар, която беше изкопана от долината на мъртвите. Най-сетне той тихо каза:
	— Ще уредя нашите наемници от перуанската армия да се спуснат с хеликоптер в Пуебло де лос Муертос до два часа.
	— Вярваш ли, че командващият офицер ще се справи със задачата?
	Чако се усмихна на себе си.
	— Ако не мога да имам доверие на собствения си брат, на кого другиго да имам?


	— Никога не съм вярвал във възкресението на простосмъртни. — Пит стоеше вперил поглед в тъмночервената локвичка на площадката над почти вертикалното стълбище, което водеше към дъното на долината. — Но това е най-красноречивият пример, на който съм ставал свидетел.
	— Той беше мъртъв — категорично заяви Роджърс. — Стоях до него, както сега стоя до теб, когато Амару го простреля в сърцето. Навсякъде имаше кръв. Ти видя, че лежеше тук. Не можеш да имаш никакво съмнение, че Док беше труп.
	— Не си направих труда да извърша аутопсия.
	— Добре де, а как си обясняваш кървавата следа от помещението, където Док беше застрелян? Оттам дотук сигурно е изтекъл цял галон*.
	[* Галон — мярка за течности = 3,78 л. — Б.пр.]
	— По-скоро една пинта* — замислено произнесе Пит. — Ти преувеличаваш.
	[* Пинта — мярка за течности = 0,47 л. — Б.пр.]
	— Колко дълго смяташ, че тялото е останало тук от момента, в който обезвреди пазача, а после освободи студентите, които дойдоха и го вързаха?
	— Най-много четири, може би пет минути.
	— И през това време един шестдесет и седем годишен мъртъв старец изприпква надолу по двеста малки, тесни, издълбани в скалата стъпала, разположени под седемдесет и пет градусов ъгъл. Стъпала, които не може да вземе по повече от едно наведнъж, без да падне, а после изчезва, без да пролее капчица кръв. — Роджърс поклати глава. — Худини би позеленял от завист.
	— Сигурен ли си, че това е бил Док Милър? — замислено попита Пит.
	— Разбира се, че беше Док — заяви изуменият Роджърс. — Кой друг, мислиш, че е бил?
	— От колко време го познаваш?
	— По име — поне от петнадесет години. Лично — срещнах го едва преди пет дни. — Роджърс изгледа Пит така, сякаш беше някой луд. — Слушай, губиш си напразно времето. Док е един от водещите антрополози в света. За древната американска култура той е това, което Лийки е за африканската праистория. Лицето му е красяло стотици статии в една дузина списания от „Смитсониън“ до „Нешънъл Джиографик“. Той е озвучавал и лично участвал в безброй документални филми за праисторическите хора, показвани по държавната телевизия. Док не беше саможивец, той обичаше да бъде в центъра на общественото внимание. Човек лесно можеше да го познае.
	— Просто опипвам почвата — търпеливо обясни Пит. — Няма нищо по-добро от някой невероятен сюжет за умствената гимнастика…
	Той млъкна внезапно, когато Шанън и Джордино се появиха тичешком иззад кръглата основа на храма. Дори от тази височина над земята ясно се виждаше, че изглеждат разтревожени. Той почака, докато Джордино преполови стълбите и извика:
	— Не ми казвай, че някой ви е изпреварил и е разбил радиостанцията.
	Джордино спря и се подпря на стръмното стълбище.
	— Не позна — извика той в отговор. — Беше изчезнала. Отмъкната от едно или няколко неизвестни лица.
	Когато уморените Шанън и Джордино стигнаха до върха на стълбите, и двамата бяха плувнали в пот и дишаха тежко. Шанън леко попи потта по лицето си с мека хартиена салфетка, които сякаш всички жени вадят отнякъде в най-критичния момент. Джордино просто прекара вече мокрия си ръкав през челото си.
	— Този, който е построил сградата — каза той, като се мъчеше да си поеме дъх, — е трябвало да инсталира асансьор.
	— Намерихте ли гробницата с радиостанцията? — попита Пит.
	Джордино кимна.
	— Намерихме я. Никак не са били стиснати тези момчета. Гробницата сякаш беше обзаведена направо от „Абъркромби & Фич“. Най-добрите принадлежности за къмпингуване, които могат да се купят с пари. Имаше даже портативен генератор, захранващ един хладилник.
	— Празен? — опита се да отгатне Пит.
	Джордино кимна.
	— Онзи смотаняк, дето е избягал с радиостанцията, намерил време да изпотроши двадесет и четири бутилки напълно годна за пиене бира „Коорс“.
	— „Коорс“ в Перу? — недоверчиво попита Роджърс.
	— Мога да ти покажа етикетите върху бутилките — изпъшка Джордино. — Някой е искал да ожаднеем.
	— Няма страшно, джунглата е хей там, отвъд прохода — подсмихна се Пит.
	Джордино погледна към Пит, но лицето му беше мрачно.
	— Е, как ще извикаме морската пехота?
	Пит повдигна рамене.
	— Щом радиостанцията на крадците липсва, а тази в хеликоптера прилича на буца швейцарско сирене… — Той внезапно замълча и се обърна към Роджърс. — А вие как осъществявахте връзка от понора?
	Фотографът поклати глава.
	— Един от хората на Амару простреля радиостанцията ни и я направи на парчета също като вашата.
	— Не ми казвай — примирено изрече Шанън, — че трябва да изминем пешком тридесет километра през вековната гора до лагера край понора, а после още деветдесет километра до Чачапоя, нали?
	— Може би Чако ще се притесни, когато разбере, че връзката с нас е прекъсната и ще изпрати група за издирване да провери какво става — с надежда каза Роджърс.
	— Дори и да открият следите ни, които водят към Града на мъртвите — бавно изрече Пит, — те ще пристигнат твърде късно. Ще намерят само трупове, пръснати из руините.
	Всички впериха в него озадачени погледи.
	— Амару заяви, че сме объркали сметките на могъщи хора — продължи да обяснява Пит — и че те никога не ще позволят да се измъкнем живи от долината, защото се боят, че ще разобличим извършваните от тях кражби на древни предмети.
	— Но ако са искали да ни убият — неуверено произнесе Шанън, — защо ни доведоха тук? Можеха и без това да избият всички ни и да хвърлят останките ни в понора.
	— Може би са си правили сметките да поиграят на отвличане срещу откуп, за да представят случилото се като нападение на „Сияен път“. Ако перуанското правителство, вашето университетско ръководство в Щатите или семействата на студентите по археология бяха платили огромни суми, за да ви освободят, още по-добре. Те щяха да погледнат на парите за откупа като премия към печалбите от незаконната контрабанда и пак щяха да ви убият.
	— Кои са тези хора? — рязко попита Шанън.
	— Амару ги нарече „Солпемачако“, както и да се превежда това.
	— Солпемачако — повтори като ехо Шанън. — Това е мит на древните местни жители за нещо средно между медуза и дракон. Народното предание, достигнало до нас през вековете, описва Солпемачако като зла седмоглава змия, която живее в пещера. В един от митовете се твърди, че тя живее тук, в Пуебло де лос Муертос.
	Джордино се прозя равнодушно.
	— Звучи като някой от онези шантави сценарии, в които главната роля е отредена на поредното чудовище от земните недра.
	— По-скоро сполучлива игра на думи — каза Пит. — Метафора, използвана като кодово название на международна грабителска организация с огромно влияние на черния пазар за антики.
	— Седемте глави на змията могат да символизират ръководителите, които оглавяват организацията — предположи Шанън.
	— Или седем различни оперативни бази — добави Роджърс.
	— Е, след като вече изяснихме тази загадка — иронично подхвърли Джордино, — защо не се измъкнем оттук и не се отправим към понора, преди сиуксите и шайените да налетят през прохода.
	— Защото ще ни очакват, когато стигнем там — каза Пит. — Струва ми се, че трябва да останем тук.
	— Ти наистина вярваш, че ще изпратят хора да ни убият? — каза Шанън, чието изражение беше по-скоро гневно, отколкото уплашено.
	Пит кимна.
	— Готов съм да заложа пенсията си за това. Който и да е отмъкнал радиостанцията, при всички положения е съобщил за нас. Според мен приятелчетата му ще се изтърсят в долината като разлютени стършели след… — Той млъкна и погледна часовника си, преди да продължи: — … около час и половина. После ще избият всички, които, макар и малко, приличат на археолози.
	— Ей това се казва окуражаваща мисъл — промълви тя.
	— Мисля си, че с шест автоматични пушки и пистолета на Дърк ще успеем да устоим срещу първокласна банда от две дузини главорези цели десет минути — навъсено промърмори Джордино.
	— Не можем да останем тук и да се бием с въоръжени престъпници — възпротиви се Роджърс. — Те ще ни изпотрепят.
	— Освен това трябва да мислим и за живота на онези деца — каза Шанън, която внезапно беше леко пребледняла.
	— Преди да изпаднем в мирова скръб — енергично заяви Пит, сякаш нищо на света не го притесняваше, — предлагам да съберем всички и да се изнесем от храма.
	— А после какво? — поиска да знае Роджърс.
	— Първо, ще потърсим площадката, която Амару е използвал за излитане и кацане на хеликоптери.
	— И с каква цел?
	Джордино завъртя очи нагоре.
	— Познавам това изражение. Той пак замисля някакъв коварен план.
	— Нищо сложно — търпеливо каза Пит. — Мисля си, щом бандитите кацнат и хукнат да ни преследват из руините, да вземем на заем техния хеликоптер и да отлетим към най-близкия четиризвезден хотел с освежителна баня.
	За миг всички притихнаха, обзети от недоверие. Те гледаха Пит така, сякаш току-що беше слязъл от марсианска космическа капсула. Джордино пръв преодоля смайването и наруши всеобщото мълчание.
	— Виждате ли — заяви той ухилен до уши, — нали ви казах!


>>	8

	Само десет минути не достигнаха предположението на Пит за час и половина да се окаже точно. Притихналата долина беше огласена от туптенето на порещи въздуха лопати на носещо витло, когато два перуански военни хеликоптера прелетяха над една седловина между планинските върхове и закръжиха над древните постройки. След кратка рекогносцировка* на района те се спуснаха върху едно равно място сред руините, на по-малко от 100 метра от предната страна на конусообразната храмова постройка. Войниците се изсипаха бързо през задната врата под въртящите се лопати на витлата и се строиха, като застанаха мирно, сякаш им предстоеше преглед.
	[* Рекогносцировка (от латински: recognosco — отглеждам) — във военното дело е предварителен оглед на позициите на противника в района на предстоящите бойни (или учебни) действия. — Б.пр.]
	Това не бяха обикновени войници, чиято цел беше опазването на мира в страната. Те бяха сбирщина от наемници, които постъпваха на служба при онзи, който им платеше най-много. Под ръководството на командващия офицер, капитан, облечен в неуместна за случая пълна парадна униформа, двата взвода, всеки от по тридесет войника, се строиха в плътна бойна редица, предвождани от двама лейтенанти. Удовлетворен, че редицата е права, капитанът вдигна късо бастунче над главата си и даде знак на офицерите, които се намираха под негово командване, да започнат атаката на храма. После се качи на една ниска стена, за да ръководи неравната битка от това място, което според него представляваше безопасен наблюдателен пункт.
	Капитанът извика окуражително на хората си, като ги подкани да щурмуват смело храма по стъпалата. Гласът му отекна сред твърдата акустика на руините. Но той внезапно млъкна, издаде някакъв странен охкащ звук, който прерасна в пристъп на непоносима болка. За един кратък миг той застина, лицето му се изкриви от недоумение, после се приведе напред и полетя от стената, като падна по гръб.
	Един нисък, набит лейтенант, облечен в торбеста бойна униформа се втурна към стената и коленичи до падналия капитан, погледна смаяно към погребалния палат, разбрал какво беше станало, отвори уста да изкрещи някаква команда, после рухна върху трупа под него, а последното нещо, което чу, преди да издъхне, беше острият пукот на пушка тип „56-1“.
	Залегнал по корем зад малка барикада от камъни върху площадката в горната част на храма, Пит огледа редицата от объркани войници през визьора на пушката и изстреля още четири куршума към редицата, като застреля единствения останал офицер. Численото превъзходство на отряда от наемници не изненада, нито изплаши Пит. В тъмнозелените му очи се четеше непоколебим израз на твърда решимост. Оказвайки съпротива, той отвличаше вниманието на нападателите, за да спаси живота на тринадесет невинни човека. Да стреля просто над главите на войниците, за да забави за момент атаката им, беше безполезна загуба на време. Тези хора бяха дошли, за да избият всички свидетели на едно престъпно деяние. Убий или ще бъдеш убит беше клише, но в този случай то важеше с пълна сила. Тези мъже щяха да бъдат безпощадни.
	Пит не беше коравосърдечен човек. Очите му не бяха нито твърди като стомана, нито студени като лед. Той не изпитваше никакво удоволствие да убива хора, които изобщо не познаваше. Най-много съжаляваше за това, че безликите мъже, отговорни за престъпленията, не бяха на мушката му.
	Той предпазливо измъкна пушката си от тесния процеп между камъните и огледа терена долу. Перуанските наемници се бяха разпръснали ветрилообразно зад каменните руини. Няколкото куршума, изстреляни нагоре към храма, отчупиха парченца от каменните фигури, преди да рикошират и да просвистят към стръмната скала с гробниците зад гърба му. Това бяха закалени, дисциплинирани бойци, които бързо се съвземаха в условията на натиск. Убийството на техните офицери ги беше забавило, но не беше ги спряло. Сержантите, които бяха поели командването, вече обмисляха тактика за премахване на неочакваната съпротива.
	Пит се приведе бързо зад каменната барикада, когато върху външните колони се изсипа пороен огън от автоматични оръжия и във всички посоки се разлетяха малки каменни парченца. Това не го изненада. Перуанците поддържаха прикриващ огън, докато приведени прибягваха от руина до руина, приближаващи все повече до основата на стъпалата, които водеха нагоре по заоблената фасада на храма. Пит изпълзя настрани като рак и се промъкна в палата на смъртта, а след това се изправи и се втурна към задната стена. Той надзърна предпазливо през един от сводестите прозорци.
	Тъй като виждаха, че заоблените стени на храма бяха твърде гладки, за да се изкатерят по тях атакуващите и твърде стръмни, за да избягат по тях отбраняващите се, нито един от войниците не беше заобиколил откъм задната му страна. За Пит не беше трудно да предвиди, че те щяха да рискуват и да хвърлят цялата група във фронтална атака по стълбището. Това, което не беше предвидил, беше, че те щяха да превърнат голяма част от палата на мъртвите, разположен върху храма, в развалини, преди да се втурнат по стълбището.
	Пит изтича обратно до барикадата и изстреля дълъг откос с китайската автоматична пушка, докато и последната гилза не издрънча върху каменния под. Той се претърколи настрани и тъкмо зареждаше друг дълъг, извит пълнител с патрони в магазина на пушката, когато дочу свистене и една четиридесетмилиметрова ракета от китайска ракетна установка „Тип 69“ прелетя плавно и се заби в една от страните на храма, на 8 метра зад Пит. Тя избухна с оглушителен гръм и проби огромна дупка в стената, а наоколо като шрапнел се разлетяха камъни. Само за секунди древното светилище на боговете на смъртта се изпълни със зловонната миризма на бризантни вещества и се задръсти с каменни отломъци.
	Ушите на Пит силно бучаха от отекващия тътен на детонацията и ударите на собственото му сърце. За момент той беше заслепен, а носът и гърлото му веднага се напълниха с прах. Той трескаво разтърка очите си, за да ги изчисти и погледна надолу към заобикалящите го руини. Точно навреме, за да види облака от черен дим и яркото припламване на ракетното устройство. Той се наведе, покрил главата си с ръце, когато следващата ракета се стовари върху древните камъни и експлодира с оглушителен гръм. Жестокият удар обсипа Пит с разлетели се камъчета, а взривната вълна го остави без дъх.
	За момент той остана да лежи неподвижно, почти безжизнено. После с мъка се надигна на ръце и колене, кашляйки прах, грабна пушката и пропълзя обратно във вътрешността на храма. Той погледна на тръгване към планината от скъпоценни антични предмети и се отби за последен път при Амару.
	Грабителят на гробници беше дошъл в съзнание и гледаше яростно Пит, притиснал с ръце слабините си, изцапани с вече съсирена кръв, а по лицето му беше изписана убийствена омраза. Сега той изглеждаше някак странно безучастен, забравил напълно за болката. От цялото му същество лъхаше злоба.
	— Твоите приятели доста обичат да рушат — каза Пит, когато още една ракета се заби в храма.
	— Вие сте в капан — отпаднало изръмжа Амару.
	— Благодарение на предварително нагласеното убийство на човека, който се представяше за доктор Милър. Той се е измъкнал с вашата радиостанция и е извикал подкрепления.
	— Дошло е време да умреш, американска свиня.
	— Американска свиня — повтори Пит. — Не помня откога не са ме наричали така.
	— Ти ще страдаш така, както накара мен да страдам.
	— Съжалявам, имам други планове.
	Амару се опита да се надигне на лакът и да каже нещо, ала Пит вече го нямаше.
	Той отново се втурна към задния отвор. До прозореца имаше един дюшек и чифт ножове, които беше задигнал от едно жилищно помещение скална гробница, открита от Джордино и Шанън. Пит преметна дюшека върху долния перваз, после прехвърли краката си навън и седна върху него. Той хвърли пушката настрани, стисна здраво ножовете в разперените си ръце и погледна с тревога към земята, която се намираше на 20 метра под него. Спомни си един случай, когато беше скочил с ластично въже в един каньон на остров Ванкувър в Британска Колумбия. Скоковете в пространството, помисли си той, бяха в пълно противоречие с природата на човека. Всяко колебание или мисъл да промени решението си внезапно се изпариха, когато четвърта ракета се разби в храма. Той заби петите на маратонките си в стръмния склон и пъхна остриетата на ножовете между каменните блокове вместо спирачки. Без да погледне назад, той се оттласна през ръба и се плъзна надолу по стената, използвайки дюшека като шейна.


	Джордино, следван от Шанън и студентите и Роджърс, който вървеше последен, предпазливо се изкачваха по стълбите на една подземна гробница, където се бяха скрили при кацането на хеликоптерите. Джордино спря, вдигна леко глава над една порутена каменна стена и огледа околността. Хеликоптерите се намираха само на петдесетина метра, двигателите им работеха на празен ход, а двучленните им екипажи спокойно седяха в кабините и наблюдаваха нападението на храма.
	Шанън приближи до Джордино и погледна над стената точно навреме, за да види как една от ракетите събори сводестия проход на горния дворец.
	— Те ще унищожат древните предмети — тъжно каза тя.
	— Не се ли безпокоиш за Дърк? — погледна я за миг Джордино. — Та той направо рискува живота си заради нас, като отбива атаката на цяла армия от наемници, за да можем да откраднем хеликоптер.
	Тя въздъхна.
	— Всеки археолог изпитва болка, когато види как скъпоценни антики изчезват завинаги.
	— Значи по-добре да оцелеят боклуците от миналото, отколкото ние?
	— Съжалявам, аз не по-малко от теб искам той да се измъкне. Но всичко ми изглежда толкова невъзможно.
	— Познавам този човек от дете — усмихна се Джордино. — Повярвай ми, той никога не е пропуснал случай да се прояви като Хораций* при моста. — Той огледа внимателно двата хеликоптера, разположени леко диагонално един зад друг на равната площадка.
	[* Хораций Коклес — римлянин от рода на Хорациите. Според преданието, той отбранявал сам входа на моста Сублиций в Рим, срещу войската на Персен. По този начин дал възможност на своите хора да разрушат моста, след което се хвърлил в реката. В сражението загубил едното си око, заради което бил наречен „коклес“, т.е. — едноокия. — Б.пр.]
	Джордино се спря на задния, като по-подходящ за бягство. Той се намираше само на няколко метра от едно тясно дере, по което можеха да се придвижат, без да бъдат забелязани и което беше по-важно, трудно можеше да бъде наблюдаван от екипажа, намиращ се в предната машина.
	— Предай на останалите, — нареди той сред шума от битката — че ще отвлечем втория хеликоптер.


	Пит полетя неудържимо надолу по страничната стена на храма като търкалящ се скален къс и премина само на сантиметри между двете каменни животински глави, които стърчаха от стръмните, издадени напред стени. Стиснал здраво дръжките на ножовете, той ги натискаше с цялата сила на мускулестите си ръце, докато от остриетата им, които му служеха като спирачки, започнаха да излизат искри в знак на протест срещу триенето им в твърдия камък. Петите на подметките на маратонките му бяха изстъргани до край от грубата повърхност на стената. И въпреки това скоростта на спускането му се увеличаваше с главоломна бързина. Двете му най-големи опасения бяха, че можеше да падне с главата напред и да се забие като гюле в земята или да се стовари с такава сила, че да счупи някой от краката си. При всяко едно от тези нещастия с него щеше да бъде свършено и той щеше да се превърне в лесна плячка за перуанците, които нямаше да се церемонят с него, след като беше убил техните офицери.
	Продължавайки да се опитва все така упорито, но без всякакъв успех да намали скоростта си, Пит сви крака частица от секундата преди да се стовари със страшна сила върху земята. Той пусна ножовете, когато при удара стъпалата му потънаха в разкаляната, подгизнала от дъжда почва. Като използва инерцията си, той се преметна през рамо и се претърколи два пъти, както се изискваше при твърдо приземяване с парашут. Пит остана прострян в калта няколко мига, благодарен, че не беше паднал върху някоя скала, преди да се опита да се изправи и да провери за наранявания.
	Единствените поражения сякаш бяха леко навехнат глезен, който все още можеше да му служи, няколко ожулвания по ръцете и наболяващо го рамо. Влажната почва го беше спасила от по-сериозни травми. Верният дюшек беше станал на парцали. Той пое дълбоко дъх, щастлив, че все още беше здрав и читав. Тъй като нямаше време за губене, Пит хукна напред, като се стараеше между него и наемниците, които бяха започнали да се групират за атака нагоре по стълбите на храма, да има колкото е възможно повече руини.


	Джордино можеше само да се надява, че Пит е оцелял след ракетното нападение и е успял по някакъв начин да се спусне по стената на храма невредим, без да бъде забелязан и застрелян. Изглежда невъзможно, помисли си Джордино. Пит сякаш беше неуязвим, ала старицата с косата настигаше всички. А Джордино не искаше да приеме мисълта, че тя би могла да настигне Пит. За него беше немислимо Пит да умре в леглото си до някоя красавица или в старчески дом за водолази.
	Джордино се приведе и тичешком се добра до едно място зад втория хеликоптер, където трудно можеше да бъде забелязан, докато цял взвод войници започнаха да изкачват почти отвесните стъпала на храма. Резервният взвод, който беше останал долу, обсипваше вече превърнатия в развалини палат на мъртвите с непрестанен прикриващ пушечен огън.
	Перуанците до един следяха напрегнато атаката. Никой не видя как Джордино, стиснал автоматична пушка в ръка, се прокрадна зад опашката на хеликоптера и влезе през задната врата. Той бързо се вмъкна и залегна по корем, оглеждайки празното отделение за войници и товари и двамата пилоти в кабината, които съсредоточено наблюдаваха неравната битка. С привична предпазливост Джордино се придвижи напред с бързина, невероятна за човек с телосложението на малък булдозер. Пилотите нито го чуха, нито усетиха присъствието му, когато се озова зад седалките им. Джордино обърна пушката и я стовари върху тила на помощник-пилота. Пилотът чу шума от удара и се извърна в седалката си, като изгледа за миг Джордино по-скоро с любопитство, отколкото с уплаха. Джордино заби края на сгъваемия стоманен приклад в челото на пилота. Той бързо завлече изпадналите в безсъзнание пилоти до вратата и ги хвърли на земята и трескаво замаха към Шанън, Роджърс и студентите, които се криеха в дерето.
	— Бързо! — извика той. — Бързо, за бога.
	Думите му прозвучаха ясно над шума на битката. Археолозите нямаха нужда от повторно подканяне. Те напуснаха прикритието си и само за секунди се втурнаха през отворената врата в хеликоптера. Джордино вече се беше върнал в кабината и припряно оглеждаше приборите и командното табло между седалките на пилотите, за да се запознае с уредите за управление.
	— Всички ли са тук? — попита той Шанън, щом тя се настани до него на седалката на помощник-пилота.
	— Всички, с изключение на Пит.
	Без да отговори, той погледна навън през прозореца. Войниците на стълбището, които набираха все повече смелост поради липсата на ответен огън, нахлуха на площадката и в разрушения палат на мъртвите. Оставаха само няколко секунди, преди нападателите да разберат, че са били надхитрени.
	Джордино отново насочи вниманието си към уредите за управление. Машината беше стар руски десантен хеликоптер „Ми-8“, който беше известен на НАТО като „Хип-Ц“ през годините на студената война. Доста остаряла, грозновата машина, помисли си Джордино, с двигатели с мощност 1500 конски сили, която побираше четиричленен екипаж и тридесет пътници. Тъй като двигателите вече работеха, Джордино постави дясната си ръка върху ръчката на газта.
	— Чу ли ме? — нервно попита Шанън. — Приятелят ти го няма.
	— Чух. — Без да показва каквато и да било емоция, Джордино увеличи мощността.


	Преди час Пит с голяма мъка беше успял да убеди Джордино да излети независимо от това дали той се беше добрал до хеликоптера, или не. Животът на един човек не струваше колкото смъртта на други тринадесет. Пит приклекна зад една каменна постройка и надзърна зад ъгъла, като чу засилващия се вой на турбовитловите двигатели и видя все по-нарастващите обороти на петте лопати на главното витло. Въпреки че само тридесет метра открито пространство, напълно лишено от храсти или прикритие, деляха Пит от хеликоптера, те му се струваха повече от миля и половина.
	Вече нямаше никаква нужда от предпазливост. Той трябваше да го прекоси тичешком. Пит се наведе и набързо разтри навехнатия си глезен, за да намали все по-нарастващата скованост. Не изпитваше голяма болка, ала кракът му беше започнал да се стяга и изтръпва. Нямаше никакво време, ако искаше да се спаси. Той се хвърли напред като спринтьор и затича през откритото пространство.


	Витлата бяха започнали да завихрят праха по земята, когато Джордино издигна стария „Хип-Ц“ във въздуха. Той огледа бързо таблото с приборите, за да види дали не свети някоя червена лампичка и се опита да долови някакви особени шумове или необичайни вибрации. Като че ли всичко беше наред. Уморените двигатели на машината, която отдавна се нуждаеше от основен ремонт, реагираха послушно, когато наклони носа й надолу и увеличи мощността.
	Студентите и Роджърс, които се намираха в главното отделение, видяха как Пит се втурна към отворената врата. Те започнаха да го насърчават с викове, докато той тичаше устремно по меката почва. Виковете им станаха настойчиви, когато един от сержантите извърна поглед от полесражението и забеляза Пит, който се опитваше да догони издигащия се хеликоптер. Той веднага извика на хората от резервния взвод, които още очакваха заповед за настъпление по стълбите.
	Виковете на сержанта — те приличаха повече на писъци — се разнесоха над последните отзвуци от стрелбата, долитаща откъм върха на храма.
	— Те се измъкват. Стреляйте, за бога, застреляйте ги!
	Войниците обаче не реагираха така, както им беше заповядано. Пит се намираше в една линия на обстрел с хеликоптера. Да стрелят по него, означаваше да направят на решето собствения си хеликоптер. Те се поколебаха, тъй като не бяха сигурни дали да изпълнят командите на неистово крещящия сержант. Само един човек вдигна пушката си и стреля.
	Пит не обърна никакво внимание на куршума, който одраска дясното му бедро. В момента го занимаваха много по-важни неща, отколкото усещането за болка. След миг той се озова под дългата опашка на хеликоптера, в сянката на вратата, а легналите по корем Роджърс и перуански младежи се бяха надвесили навън, протягайки ръце към него през отвора. Хеликоптерът потрепери, тласкан от собствената си низходяща тяга и се килна назад. Пит протегна ръце и скочи.


	Джордино наклони хеликоптера и зави рязко, при което лопатите на витлото се озоваха в опасна близост с малка горичка от дървета. Един куршум разби страничното стъкло и из кабината се разлетяха сребристи парченца, които одраскаха носа му. Следващият откос се заби в облегалката на седалката му, като мина на косъм от гръбначния му стълб. Хеликоптерът беше улучен още няколко пъти, преди Джордино да го изведе над горичката и да се спусне от другата й страна, като по този начин излезе от линията на обстрел на перуанската десантна група.
	Щом се озова извън обсега на стрелба, той зави наляво, като същевременно започна да се издига нагоре, докато набра достатъчно височина, за да прелети над планините. На почти 4000 метра той беше очаквал да види голи скалисти склонове над горския пояс, но с лека изненада установи, че върховете са гъсто обрасли с дървета. След като се измъкна от долината, той пое курс на запад. Едва тогава се обърна към Шанън.
	— Добре ли си?
	— Те се опитваха да ни убият — машинално изрече тя.
	— Сигурно не обичат гринговците — отвърна Джордино, докато оглеждаше Шанън, за да види дали не е пострадала. Тъй като не забеляза следи от рани или кръв, той отново насочи вниманието си към управлението на машината и дръпна лоста, който затваряше вратата. Едва тогава подвикна през рамо към пътническото отделение: — Има ли някой ранен там отзад?
	— Едничък аз.
	Джордино и Шанън едновременно се извърнаха в седалките, щом познаха гласа на Пит. Вярно, един много изтощен и покрит със засъхнала кал Пит, Пит, от единия крак на когото се процеждаше кръв през набързо вързана кърпа. Ала Пит, кипящ както винаги от енергия, който надзърна през вратата на кабината с дяволита усмивка на лицето.
	Джордино изпита неимоверно облекчение и се усмихна широко.
	— За малко пак да изпуснеш автобуса.
	— А ти все още не си ми довел диксиленд оркестър.
	Шанън се засмя, коленичи на седалката, протегна ръце към Пит и го притисна в обятията си.
	— Страхувах се, че няма да успееш.
	— Малко оставаше.
	Тя погледна надолу и усмивката й изчезна.
	— Тече ти кръв.
	— Прощален изстрел от войниците, малко преди Роджърс и студентите да ме изтеглят на борда. Господ здраве да им дава.
	— Трябва да те откараме в болница. Изглежда сериозно.
	— Не, освен ако войниците не са използвали куршуми, потопени в бучиниш* — шеговито каза Пит.
	[* Бучиниш (Conium maculatum) — тревисто едногодишно или двугодишно растение от сем. сенникоцветни (Umbilliferae). Растението е отровно. Поглъщането на 6 до 8 свежи листа от възрастен човек е смъртоносно. — Б.пр.]
	— Не трябва да стъпваш на този крак. Седни на моето място.
	Пит обърна Шанън обратно и притисна гърба й към седалката на помощник-пилота.
	— Стой си на мястото. Аз ще се настаня в туристическата класа с останалите селяци. — Той замълча и огледа командната кабина. — Това е истинска антика.
	— Той се тресе, трака и се върти — каза Джордино, — но се държи във въздуха.
	Пит се надвеси над рамото на Джордино и разгледа таблото с приборите, а най-накрая очите му се спряха на разходомерите за гориво. И двете стрелки потрепваха малко под маркировката за три четвърти пълни резервоари.
	— Докъде, смяташ, ще ни откара?
	— При пълно зареждане той може да измине приблизително триста и петдесет километра. Ако някой куршум не е пробил дупка в един от резервоарите, мисля, че ще прелети около двеста и осемдесет.
	— Тук някъде трябва да има карта на района и пергел.
	Шанън намери навигационен комплект в един джоб до седалката си и го подаде на Пит. Той извади картата и я разгъна върху гърба й. С помощта на пергела, като внимаваше да не пробие картата и да я убоде, Пит трасира курс до крайбрежието на Перу.
	— По груба преценка, до „Дийп Фадъм“ има триста километра.
	— Какво е „Дийп Фадъм“? — попита Шанън.
	— Нашият изследователски кораб.
	— Нали не възнамерявате да кацнете в морето, при положение, че един от най-големите градове на Перу се намира много по-близо?
	— Тя има предвид международното летище в Трухильо — обясни Джордино.
	— „Солпемачако“ има твърде много приятели, за да се чувствам в безопасност — каза Пит. — Приятели, които са достатъчно влиятелни, за да заповядат изпращането на цял полк наемници при първо поискване. Разчуе ли се веднъж, че сме откраднали хеликоптер и сме изпратили в гробищата цвета на войнството им, животът ни няма да струва колкото резервната гума в багажника на някой „Едсел“. Ще бъдем в по-голяма безопасност на борда на американски кораб извън териториалните води на Перу, докато не уредим персонала на посолството на Съединените щати да представи пълен доклад на честни служители в перуанското правителство.
	— Разбирам те — съгласи се Шанън. — Но не забравяй студентите археолози. Те знаят какво се случи. Техните родители са доста влиятелни хора и ще се погрижат истинската история за тяхното отвличане и кражбата на национални съкровища да се появи в средствата за масова информация.
	— Ти, разбира се, приемаш за дадено — сухо отбеляза Джордино, — че няма да бъдем свалени при някой от двадесетте прохода оттук до морето от перуанска хайка.
	— Напротив — отвърна Пит. — Взел съм това предвид. Искаш ли да се обзаложим, че другият десантен хеликоптер в този момент вече ни преследва?
	— Значи ще летим ниско над земята, като избягваме кравите и овцете по пътя си, докато се озовем над морето — попита Джордино, за да се увери, че правилно е разбрал.
	— Точно така. Няма да ни навреди, ако се придържаме към ниските облаци.
	— Май забравяш нещичко, а? — уморено произнесе Шанън, сякаш напомняше на съпруг, че е забравил да изхвърли боклука. — Ако изчисленията ми са верни, когато горивото в резервоарите свърши, до вашия кораб ще ни остават още двадесет километра. Надявам се, няма да предложиш да изминем останалата част от пътя с плуване.
	— Този дребен проблем ще решим — спокойно каза Пит, — като се свържем с кораба по радиото и се уговорим той да поеме към нас с пълна скорост, за да ни пресрещне.
	— Всеки километър ще бъде от полза — каза Джордино, — но се боя, че пак не е сигурно дали ще успеем.
	— Оцеляването ни е гарантирано — убедено заяви Пит. — В този хеликоптер има спасителни жилетки за всички пътници на борда, плюс два спасителни сала. Знам, защото проверих, когато минах през главното отделение. — Той замълча, обърна се и погледна назад. Роджърс проверяваше дали всички студенти са поставили правилно раменните ремъци.
	— В момента, в който се свържеш с вашия кораб, преследвачите ни ще разберат къде се намираме — мрачно продължи да упорства Шанън. — Те ще знаят къде точно да ни пресрещнат и свалят.
	— Няма — самоуверено отвърна Пит, — ако изиграя правилно картите си.


	Като намести стола в почти легнало положение, радистът Джим Стъки се настани удобно на него и започна да чете един от романите загадки на Уик Даунинг. Той най-после беше привикнал към думкането, което отекваше из корпуса на океанографския кораб на НЮМА „Дийп Фадъм“ всеки път, когато сигналът на сонарното устройство се връщаше от морското дъно на Перуанския басейн. Скуката го беше налегнала скоро след като започна безкрайното сноване на морския съд напред-назад, което имаше за цел да се картографира релефа на 2500 клафтера* под кила на кораба. Стъки тъкмо беше стигнал до средата на главата, в която тялото на една жена беше открито в гумен дюшек, пълен с вода, когато от говорителя се разнесе гласът на Пит.
	[* Клафтер — мярка за дължина (морска). Един клафтер = 182 см. — Б.пр.]
	— НЮМА вика „Дийп Фадъм“. Буден ли си, Стъки?
	Стъки рязко се изправи и натисна бутона за предаване.
	— Тук е „Дийп Фадъм“. Чувам те, НЮМА. Моля, изчакай. — Докато Пит чакаше, Стъки извика шкипера по разговорната уредба на кораба.
	Капитан Франк Стюарт бързо напусна мостика и влезе в комуникационната рубка.
	— Правилно ли чух? Влязъл си във връзка с Пит и Джордино?
	Стъки кимна.
	— Пит чака.
	Стюарт взе микрофона.
	— Дърк, тук е Франк Стюарт.
	— Радвам се, че отново чувам подгизналия ти от бира глас, Франк.
	— Какви ги вършите бе, момчета? През последните двадесет и четири часа адмирал Сандекър бесня като вулкан и настояваше да знае какво става с вас.
	— Повярвай ми, Франк, денят беше ужасен.
	— Къде се намирате сега?
	— Някъде над Андите, в един стар перуански военен хеликоптер.
	— Какво стана с хеликоптера на НЮМА? — попита Стюарт.
	— Червеният барон го свали — побърза да каже Пит. — Това не е важно. Слушай ме внимателно. Резервоарите ни за гориво са пробити от куршуми. Не можем да останем във въздуха повече от половин час. Моля те, ела да ни посрещнеш и прибереш на градския площад в Чиклайо. Ще го намериш на картата на континенталната част на Перу. Използвай резервния хеликоптер на НЮМА.
	Стюарт погледна надолу към Стъки. Двамата мъже размениха озадачени погледи. Стюарт отново натисна бутона за предаване.
	— Повтори, моля те. Не те чувам добре.
	— Налага се да кацнем в Чиклайо поради загуба на гориво. Посрещнете ни с изследователския хеликоптер и ни отведете обратно на кораба. Освен Джордино и мен, има още дванадесет пътника.
	Стюарт беше поразен.
	— Какво, по дяволите, става? Той и Джордино излетяха от кораба с единствената ни птичка. А сега летят с военен хеликоптер, който е бил прострелян, с дванадесет души на борда. Какви са тези врели-некипели за резервен хеликоптер?
	— Почакай така — предаде Стюарт на Пит. После се пресегна, взе слушалката на корабния телефон и позвъни на мостика. — Намерете една карта на Перу в картографската зала и веднага я донесете при радиста.
	— Мислиш ли, че Пит е превъртял? — попита Стъки.
	— В никакъв случай — отговори Стюарт. — Тези момчета са в беда и Пит увърта, за да заблуди подслушвачите. — Един от членовете на екипажа донесе картата и Стюарт я разпъна върху бюрото. — Спасителната мисия ги отведе по курс почти право на изток оттук. А Чиклайо се намира на цели седемдесет и пет километра на югозапад от неговия летателен маршрут.
	— Е, след като вече разбрахме уловката на Пит — каза Стъки, — какъв е неговият план за действие?
	— Скоро ще узнаем. — Стюарт взе микрофона и започна да предава. — НЮМА, все още ли сте на нашата честота?
	— Все още, друже — долетя невъзмутимият глас на Пит.
	— Аз сам ще дойда с резервния хеликоптер до Чиклайо, за да взема вас и пътниците. Чуваш ли?
	— Благодаря, шкипер. Винаги се радвам, когато разбера, че не правиш половинчати неща. Пригответе ми една бира, когато пристигна.
	— Става — отговори Стюарт.
	— И побързай, а? — каза Пит. — Имам неотложна нужда да се изкъпя. До скоро.
	Стъки погледна към Стюарт и се засмя.
	— Ама ти можеш да управляваш хеликоптер?
	Стюарт също се засмя.
	— Само на сън.
	— Имаш ли нещо против да ми обясниш точно за какво става дума?
	— След секунда. — Стюарт отново вдигна слушалката на телефона и започна бързо да издава заповеди. — Изтеглете сонарния датчик и поемете по нов курс нула-девет-нула градуса. Веднага щом приберете датчика, дайте пълен напред. И не ща никакви извинения от главния механик, че трябва да кътаме скъпоценните му машини. Искам всички обороти, до последния. — Той остави слушалката със замислено изражение. — До къде бяхме стигнали? А, да, не си разбрал за какво става дума.
	— Това някаква гатанка ли е? — промърмори Стъки.
	— Нищо подобно. За мен всичко е ясно. Пит и Джордино нямат достатъчно гориво, за да стигнат до кораба, затова трябва да тръгнем с максимална скорост и да ги пресрещнем приблизително на половината път между сегашното ни местонахождение и брега, като се надявам, че няма да им се наложи да кацнат принудително в океана, където гъмжи от акули.


>>	9

	Джордино продължаваше да се носи само на десетина метра от върховете на дърветата с едва 144 километра в час. Двадесетгодишният хеликоптер можеше да лети с още почти сто километра по-бързо, но след прелитането над планините той беше намалил скоростта, за да запази малкото останало му гориво. Само още една верига от хълмове и тясна крайбрежна равнина делеше хеликоптера от морето. На всеки три минути той загрижено поглеждаше към разходомерите за гориво. Очите му отново се спряха на зеленината, която се нижеше стремително под него. Гората беше гъста, а поляните бяха осеяни с големи скали. Мястото определено не беше подходящо за принудително кацане на хеликоптер.
	Накуцвайки, Пит се върна в товарното отделение и започна да раздава спасителните жилетки. Шанън го последва, измъкна решително жилетките от ръцете му и ги подаде на Роджърс.
	— Не, не е твоя работа — отсече тя и бутна Пит на една брезентова седалка, монтирана до преградата на корпуса. Тя кимна към завързаната хлабаво и пропита с кръв кърпа около крака му. — Сядай и стой мирно.
	Тя намери комплект за оказване на първа помощ в едно метално шкафче и коленичи пред него. Без всякакви признаци на нервно напрежение тя сряза крачола на панталона му, почисти раната и сръчно направи осемте шева, необходими за затварянето й, преди да я бинтова.
	— Добра работа — възхитено каза Пит. — Сбъркала си призванието си като милосърдна сестра.
	— Имал си късмет. — Тя затвори капака на комплекта за първа помощ. — Куршумът просто е цепнал кожата.
	— Защо имам чувството, че си участвала в „Обща болница“*?
	[* „Обща болница“ — американска лекарска драма, която се е излъчвала по АВС от 1 април 1963 година. — Б.пр.]
	Шанън се усмихна.
	— Израснала съм във ферма с петимата си братя, които непрестанно откриваха нови начини да се нараняват.
	— Какво те насочи към археологията?
	— В единия край на пшеничената ни нива имаше стара индианска погребална могила. Постоянно копаех около нея за върхове на стрели. За едно съчинение по книга в гимназията попаднах на текст за разкопки на погребалните могили на индианската култура Хоупуел в южната част на Охайо. Под негово влияние започнах разкопки на обекта в нашата ферма. След като открих няколко парчета от глинени съдове и четири скелета, бях безвъзвратно хлътнала. Имай предвид, че това в никакъв случай не бяха професионални разкопки. Научих се да разкопавам както трябва в колежа и бях запленена от развитието на културите в централните Анди, затова реших да се специализирам в този район.
	Пит я изгледа безмълвно за миг.
	— Кога за пръв път срещна Док Милър?
	— Само за малко преди около шест години, когато работех върху доктората си. Присъствах на негова лекция за пътната мрежа на инките, която се простирала на почти пет хиляди километра от колумбийско-еквадорската граница до централната част на Чили. Точно неговата работа ме накара да съсредоточа проучванията си върху културата на Андите. Оттогава редовно идвам тук.
	— В такъв случай не си го познавала много добре? — попита Пит.
	Шанън поклати глава.
	— Като повечето археолози всеки от нас беше насочил усилията си към своите любими проекти. От време на време си кореспондирахме и обменяхме данни. Преди около шест месеца го поканих да участва в тази експедиция, за да ръководи работата на студентите доброволци от перуанския университет. Той тъкмо беше завършил един от проектите си и разполагаше с време, докато започне следващият, така че прие. После любезно предложи да пристигне със самолет от Щатите пет седмици предварително, за да започне подготвителната дейност, да уреди получаването на разрешение от перуанците, да се погрижи за набавянето на оборудване и припаси, неща от този род. Хуан Чако и той работеха през цялото време заедно.
	— Когато пристигна, забеляза ли нещо различно в него?
	В очите на Шанън просветна любопитство.
	— Доста странен въпрос.
	— Във вида му, в действията му — продължи да упорства Пит.
	Тя се замисли за момент.
	— Откакто го видях във Финикс, си беше пуснал брада и отслабнал със седем-осем килограма, но като си помисля сега, рядко сваляше слънчевите си очила.
	— Някаква промяна в гласа му?
	Тя сви рамене.
	— Може би малко по-плътен. Мислех си, че е настинал.
	— Забеляза ли дали носеше пръстен? С голям кехлибар?
	Тя присви очи.
	— Парче жълт кехлибар на шестдесет милиона години с фосил на праисторическа мравка в центъра? Док се гордееше с този пръстен. Спомням си, че го носеше по време на лекцията за пътищата на инките, но при свещения кладенец не беше на ръката му. Когато го попитах защо го няма, той каза, че стоял хлабаво на пръста му, след като отслабнал и го оставил у дома да го стеснят. Откъде знаеш за пръстена на Док?
	Пит носеше пръстена, който беше свалил от трупа на дъното на свещения кладенец, с обърнат надолу под пръста му кехлибар. Той го свали и мълчаливо го подаде на Шанън.
	Тя го вдигна към светлината, която идваше от облото прозорче, вперила изненадан поглед в мъничкото древно насекомо, застинало в кехлибара.
	— Къде… — Гласът й заглъхна.
	— Човекът, който се е представял за Док, го е убил и е заел мястото му. Ти не си се усъмнила в самозванеца, защото не си имала причина да го сториш. Мисълта за нечестна игра изобщо не ти е минала през ума. Единствената грешка на убиеца е била, че е забравил да свали пръстена, когато е хвърлил тялото на Док в понора.
	— Искаш да кажеш, че Док е бил убит, преди да отпътувам от Щатите? — смутено произнесе тя.
	— Само един или два дни след като е пристигнал в лагера — обясни Пит. — Ако се съди по състоянието на трупа, трябва да е престоял във водата повече от месец.
	— Странно, как Майлс и аз не сме го забелязали.
	— Не е толкова странно. Вие сте се спуснали право пред прохода към съседната пещера и почти веднага сте били отнесени в нея. Аз стигнах дъното от другата страна и започнах систематично да претърсвам за, както си мислех, два скорошни трупа, преди течението да ме понесе. Вместо тях открих останките на Док Милър и костите на един испански войник от шестнадесети век.
	— Значи Док наистина е бил убит — каза тя. По лицето й се изписа ужас. — Хуан Чако трябва да е знаел, защото беше координатор за нашия проект и работеше с Док, преди да пристигнем. Възможно ли е той да е замесен?
	Пит кимна.
	— При всички положения. Ако ти изнасяше незаконно древни съкровища, какъв по-добър информатор и подставено лице би намерила от един уважаван в цял свят специалист по археология и правителствен служител?
	— Кой тогава е бил самозванецът?
	— Някой от агентите на „Солпемачако“. Опитен хитрец, който майсторски е режисирал собствената си „смърт“ с помощта на Амару. Може би той е един от хората начело на организацията, който няма нищо против да си изцапа ръцете. Вероятно никога няма да разберем.
	— Ако той е убил Док, заслужава да бъде обесен — каза Шанън, а в светлокафявите й очи проблесна гняв.
	— Поне ще успеем да приковем Хуан Чако към вратата на някой перуански съд… — Пит внезапно се напрегна и се извърна към кабината, когато Джордино рязко наклони хеликоптера и направи кръг.
	— Какво има?
	— Нещо ме човъркаше отвътре — отговори Джордино. — Реших да обърна на триста и шестдесет градуса и да проверя какво става отзад. Добре че се доверявам на инстинкта си. Имаме си компания.
	Пит се надигна, върна се в кабината и като пазеше крака си, се отпусна на седалката на помощник-пилота.
	— Бандити или наши хора? — попита той.
	— Онези приятелчета, които ни навестиха в храма, не са се хванали на хитрата ти уловка за Чиклайо. — Без да сваля ръце от уредите за управление, Джордино кимна навън през лявото странично стъкло към един хеликоптер, който прелиташе над ниска планинска верига на изток.
	— Сигурно са се досетили за курса ни и са ни настигнали, когато намали скоростта, за да пестиш гориво — предположи Пит.
	— Липсват установки за изстрелване на ракети въздух-въздух — отбеляза Джордино. — Ще трябва да ни свалят с пушки…
	От отворената предна врата за пътници на преследващата ги машина лумна пламък и изригна облак от дим. Излетялата в небето ракета мина толкова близо до носа на хеликоптера, та Пит и Джордино имаха чувството, че биха могли да протегнат ръце през страничните прозорци и да я докоснат.
	— Поправка — извика Пит. — Четиридесетмилиметрово пусково устройство за ракети. Същото, което използваха срещу храма.
	Джордино рязко увеличи височината на полета и натисна докрай ръчната газ, като се опита да затрудни прицелването на екипа, обслужващ ракетното устройство.
	— Грабвай пушката и им създай малко работа, докато успея да стигна до онези ниски облаци край брега.
	— Нямаш късмет! — надвика Пит пронизителния вой на двигателите. — Хвърлих я, а и колтът ми е празен. Някой от вас донесъл ли е пушка на борда?
	Джордино едва доловимо кимна, докато правеше нова отчаяна маневра с хеликоптера.
	— Не мога да говоря от името на останалите. Моята е тикната в ъгъла зад преградата на кабината.
	Пит взе слушалките с микрофон, които висяха на облегалката на седалката му и ги надяна на ушите си. После се измъкна от мястото си и се хвана за двете страни на отворената врата на кабината, за да се задържи на крака по време на резкия завой, който последва. Той включи кабела на слушалките в гнездото, монтирано на преградата, и махна с ръка на Джордино.
	— Сложи си слушалките, за да можем да координираме отбранителните действия.
	Без да отговори, Джордино натисна силно левия педал, при което машината се наклони и направи полегат завой. Сякаш жонглирайки, той продължи да борави с уредите за управление, докато надяваше слушалките на ушите си. Той трепна и неволно се наведе, когато следващата ракета профуча във въздуха на по-малко от метър под долната част на хеликоптера и се взриви сред оранжево кълбо от пламъци в скалните планински вериги.
	Като се залавяше за всяко нещо, което можеше да му послужи за опора, Пит с клатушкане се добра до страничната врата за пътници, свали резетата и я избута назад, докато тя се отвори широко. Шанън, по чието лице се четеше повече загриженост, отколкото страх, прекоси пълзешком пода с едно въже и уви единия му край около кръста на Пит, докато той посягаше към автоматичната пушка, която Джордино беше използвал да повали в безсъзнание перуанските пилоти. После завърза другия край за една от надлъжните подпори.
	— Сега вече няма да паднеш — възкликна тя.
	Пит се усмихна.
	— Не те заслужавам.
	После легна по корем и насочи пушката през вратата.
	— Готов съм, Ал. Изведи ме на позиция.
	Джордино се помъчи да обърне хеликоптера, така че Пит да се окаже с лице към онази страна, от която нападателите нямаше да го виждат. Тъй като вратите за пътници и на двата хеликоптера се намираха от една и съща страна, и перуанският пилот беше изправен пред тази дилема. Той би могъл да рискува и да отвори вратата в задната част, за да даде възможност на стрелеца наемник за директен обстрел, но това би намалило скоростта му и би затруднило управлението на хеликоптера. Като две стари витлови бойни машини, влезли във въздушен бой, пилотите маневрираха, за да заемат по-изгодна позиция, като извършваха в небето такива невероятни акробатични номера с машините си, за които техните конструктори никога не бяха помисляли.
	Противникът ми си разбира от работата, помисли си Джордино с уважението, което един професионалист изпитва към друг. Превъзхождан във въоръжение от наемниците, той се чувстваше като мишка, измъчвана от котка, преди бързо да бъде погълната за закуска. Очите му се стрелнаха от приборите към вражеския хеликоптер, а после надолу към земята, за да се увери, че няма да се блъсне в някой нисък хълм или дърво. Той дръпна назад газта и разшири стъпката на лопатите, за да увеличи загребването им във влажния въздух. Хеликоптерът се стрелна нагоре и другият пилот повтори маневрата. В този момент Джордино наклони носа надолу и натисна силно с крак десния педал на вертикалното кормило, като увеличи скоростта. Хеликоптерът се наклони встрани и се озова под нападателя. Джордино беше осигурил отлична позиция за стрелба на Пит.
	— Сега! — извика той в микрофона.
	Пит не се прицели в пилотската кабина, той взе на мушка двигателя под витлото и натисна спусъка. Пушката изгърмя два пъти и млъкна.
	— Какво става? — попита Джордино. — Аз преодолях цялата защита до голлинията, а ти проигра топката.
	— В тази пушка имаше само два патрона.
	— Когато я взех от един от стрелците на Амару, не съм се спирал да й броя патроните.
	Побеснял от безсилие, Пит рязко измъкна извития пълнител и видя, че беше празен.
	— Донесе ли някой от вас пушка на борда? — извика той на Роджърс и вцепенените студенти.
	Роджърс, здраво пристегнат в седалката, подпрял крака на една от преградите, за да не изхвръкне от мястото си по време на някоя от резките маневри на Джордино, разпери ръце.
	— Оставихме ги, когато хукнахме към хеликоптера.
	В този момент през страничното прозорче влетя една ракета, профуча по цялата ширина на корпуса и изхвръкна през отсрещната страна, без да избухне или нарани някого. Проектирана да се взривява при удар в бронирани машини или укрепени бункери, ракетата не експлодира при съприкосновението си с тънкия алуминий и пластмаса. Ако някоя уцели турбините, с тревога си помисли Пит, край на всичко. Той трескаво огледа отделението за пътници и видя, че всички са разкопчали раменните си ремъци и лежат свити на пода под седалките, сякаш брезентовите ремъци и малките тръбни подпори можеха да спрат четиридесетмилиметрова противотанкова ракета. Той изруга, когато неудържимо клатещата се машина го отхвърли към рамката на вратата.
	Шанън видя яростта, изписана по лицето на Пит, отчаянието му, когато изхвърли празната пушка през вратата. И въпреки това в очите й се четеше непоклатима вяра в него. През изминалите двадесет и четири часа тя го беше опознала достатъчно добре, за да разбере, че той не беше от хората, които безропотно приемат поражението.
	Пит улови погледа й, който го вбеси.
	— Какво очакваш да направя? — попита той. — Да скоча във въздуха и да им разбия главите с магарешки кокал? Или пък ще се махнат, ако почна да ги замервам с камъни… — Пит внезапно млъкна, когато очите му се спряха на един от спасителните салове и избухна в неудържим смях. — Ал, чуваш ли ме?
	— Твърде зает съм, за да отговарям на обаждания — напрегнато отвърна Джордино.
	— Обърни тази антика с лявата страна напред и се издигни над тях.
	— Каквото и да си намислил, направи го бързо, преди да ни забият някоя ракета в носа или да свърши горивото.
	— Връщам се по всеобщо желание — каза той, започнал отново да се превръща в предишния, готов винаги да се пошегува Пит. — Мандрейк* Пит и неговият вълшебен номер, с който побеждава смъртта. — Той разкопча токите на ремъците, които придържаха един от спасителните салове към пода. Върху яркооранжевия сал, който тежеше повече от 45 килограма, беше написано на английски „Плавателен съд за двадесет човека“. Като се надвеси през вратата, прикрепян от въжето, което Шанън беше вързала около кръста му, той преметна сала през рамо и зачака.
	[* Вълшебникът Мандрейк — герой от едноименния комикс на Лий Фалк и Фил Дейвис, съществувал от 1934 до 70-те години. — Б.пр.]
	Джордино беше започнал да се изморява. За да останат във въздуха, хеликоптерите се нуждаят от непрестанна концентрация при ръчно управление, защото са съставени от хиляди противодействащи си сили, които не искат да имат нищо общо една с друга. По правило пилотите управляват сами около час. След това предават управлението на своя помощник или втория пилот. Джордино, който се намираше зад уредите за управление вече час и половина, не беше имал възможност да спи през последните тридесет и шест часа и сега напрежението от маневрите с машината из цялото небе бързо изчерпваше остатъка от силите му. В продължение на почти шест минути, цяла вечност при въздушния бой, той не беше позволил на противника си да спечели, макар и за кратко, предимство, което би дало възможност за директен обстрел на хората, обслужващи ракетното устройство.
	Другият хеликоптер мина точно пред уязвимата, покрита изцяло със стъкло пилотска кабина на Джордино. За един кратък миг той успя ясно да види перуанския пилот. На лицето под бойния летателен шлем проблеснаха два реда бели зъби и човекът му махна с ръка.
	— Това копеле ми се присмива — процеди разгневен Джордино.
	— Какво каза? — долетя гласът на Пит.
	— Тези противни песоглавци смятат, че това е забавно — яростно каза Джордино.
	Той знаеше какво трябва да направи. Беше забелязал една почти недоловима особеност в техниката на летене на вражеския пилот. Когато завиваше наляво, той изобщо не се колебаеше, но закъсняваше с частица от секундата, когато трябваше да направи десен вираж. Джордино се престори, че завива наляво, рязко насочи носа нагоре и сви вдясно. Другият пилот се хвана на уловката и бързо пое наляво, ала реагира твърде бавно на лудешкото издигане и завиване в обратната посока. Преди да успее да се противопостави, Джордино беше обърнал хеликоптера обратно и се беше озовал над нападателя.
	Благоприятната възможност, която се отдаде на Пит, продължи не повече от примигване на окото, но той беше избрал момента с невероятна точност. Като вдигна с две ръце спасителния сал над главата си с такава лекота, сякаш беше възглавница за диван, той го метна навън през отворената врата, докато перуанският хеликоптер профучаваше под него. Оранжевият вързоп полетя с устрема на топка за боулинг и се стовари върху една от въртящите се лопати на витлото, като я счупи на два метра от върха й. Лопатата се разби на метални парченца, които се разлетяха спираловидно настрани под влияние на центробежната сила. Тъй като равновесието беше нарушено, останалите четири лопати продължиха да се въртят с все по-нарастващи вибрации, докато най-сетне се откъснаха от главината на витлото и наоколо се разлетя дъжд от малки парченца.
	Големият хеликоптер сякаш увисна неподвижно за миг, преди да се наклони с носа напред и да започне да пада с кръгообразно движение към земята със 190 километра в час. Надвесен през вратата, Пит наблюдаваше като хипнотизиран как перуанската машина се вряза с въртеливо движение в дърветата и се разби в един нисък хълм само на няколко метра от върха. Той видя проблясващите метални парченца, които се разлетяха из клоните на дърветата. Голямата ранена птица полегна на дясната си страна, превърнала се в смачкана купчина от изкривен метал, а после се загуби в огромното огнено кълбо, което изригна и я обви в пламъци и черен дим.
	Джордино отне леко газта и бавно направи кръг над стълба от дим, но нито той, нито Пит забелязаха някакви признаци на живот.
	— Сигурно за пръв път в историята се случва вертолет да бъде свален от небето със спасителен сал — каза Джордино.
	— Импровизация. — Пит се засмя тихо и се поклони на Шанън, Роджърс и студентите, който го аплодираха с отново нараснало въодушевление. — Импровизация. — После добави: — Чудесно пилотиране, Ал. Ако не беше ти, никой от нас нямаше да оцелее.
	— Вярно, точно така — каза Джордино, като насочи носа на хеликоптера на запад и намали ръчната газ, за да пести гориво.
	Пит затвори вратата за пътници, спусна отново резетата, развърза въжето на Шанън от кръста си и се върна в пилотската кабина.
	— Как сме с горивото?
	— Гориво ли, какво гориво?
	Пит надзърна през рамото на Джордино към разходомерите. Червените предупредителни лампички и на двата примигваха. Той видя и изпитото от умора лице на своя приятел.
	— Почини си и дай да те сменя в управлението.
	— Докарах ви дотук. Ще измина и малкото оставащо ни разстояние, преди резервоарите да се изпразнят.
	Пит знаеше, че няма смисъл да хаби думите си в безрезултатен спор. Той никога не преставаше да се учудва на непоклатимото спокойствие и несломима сила на духа на Джордино: можеше да обърне света наопаки и пак нямаше да намери друг такъв приятел като издръжливия, як италианец.
	— Добре, ти ще го приземиш. Аз ще пропусна този тур и ще се моля за попътен вятър.
	След няколко минути прелетяха над бреговата ивица и се насочиха към морето. Край едно малко заливче с бялопясъчен плаж се издигаше курорт с красиви морави и голям плувен басейн. Туристите, които се припичаха на слънце, вдигнаха погледи нагоре към нисколетящия хеликоптер и започнаха да махат с ръце. Тъй като нямаше какво друго да прави, Пит също им махна.
	Пит се върна в товарното отделение и приближи към Роджърс.
	— Трябва да изхвърлим колкото е възможно повече неща, с изключение на оборудването за оцеляване като спасителните жилетки и другия спасителен сал. Ще се освободим от всичко останало — излишни дрехи, инструменти, железария, седалки — всичко, което не е заварено или затегнато с болтове.
	Всички се заловиха за работа, подавайки намерените предмети на Пит, който ги изхвърляше през вратата за пътници. Когато отделението се изпразни, хеликоптерът беше олекнал с почти 136 килограма. Преди да затвори вратата отново, Пит погледна назад. За щастие, той не видя никакъв самолет, който да ги преследва. Той беше сигурен, че перуанският пилот беше съобщил по радиото, че ги е видял и възнамерява да ги нападне, прозрял уловката на Пит за Чиклайо. Но се съмняваше дали Солпемачако ще заподозрат загубата на наемните войници и хеликоптера в близките десетина минути. Ако пък след това разберяха какво се беше случило и изпратеха реактивен изтребител на перуанските ВВС да ги прихване, щеше да бъде твърде късно. Всяко нападение над невъоръжен американски изследователски кораб щеше да предизвика сериозни дипломатически търкания между правителството на Съединените щати и Перу, ситуация, която мизерстващата южноамериканска страна трудно би могла да си позволи. Пит имаше достатъчно основание да смята, че нито един местен чиновник или армейски офицер не би рискувал политическа катастрофа, независимо от тайния подкуп на Солпемачако.
	Накуцвайки, Пит се върна в пилотската кабина, настани се на седалката на помощник-пилота и взе микрофона на радиостанцията. Отказвайки се от всякаква предпазливост, той натисна бутона за предаване. Да вървят по дяволите подкупните приятелчета на Солпемачако, които подслушваха ефира, помисли си той.
	— НЮМА вика „Дийп Фадъм“. Обади се, Стъки.
	— Слушам, НЮМА. Тук е „Дийп Фадъм“. Къде се намирате?
	— Господи, колко големи са очите ти и как се е променил гласът ти, бабо.
	— Повтори, НЮМА.
	— Несполучлив опит. — Пит се засмя. — Не ставаш за Рич Литъл. — Той погледна към Джордино. — Имаме си комик имитатор на линията.
	— Мисля, че ще е по-добре да му кажеш къде се намираме — с ясно доловима нотка на цинизъм в гласа каза Джордино.
	— Прав си. — Пит кимна. — „Дийп Фадъм“, тук е НЮМА. Намираме се на юг от Вълшебния замък, между Страната на джунглите и Карибските пирати.
	— Моля, повторете координатите си — долетя гласът на смутения наемник, който беше отговорил на Пит вместо Стъки.
	— Какво е това, радио реклама за Дисниленд? — прозвуча от говорителя познатия глас на Стъки.
	— А-ха, ето го нашия човек. Защо се забави толкова с отговора, Стъки?
	— Слушах какво има да каже моето второ аз. Вие, момчета, кацнахте ли вече в Чиклайо?
	— Отклонихме се от целта и решихме да се отправим към къщи — каза Пит. — Наблизо ли е шкиперът?
	— На мостика е, прави се на капитан Блай* и пришпорва екипажа, като се опитва да постави световен рекорд по бързина. Ако вдигнем още един възел, нитовете ни ще започнат да падат.
	[* Уилям Блай (1754 — 1817) — британски адмирал, известен най-вече с бунта на неговия кораб „Баунти“ през 1789 година. — Б.пр.]
	— Ние не ви виждаме. Вие засякохте ли ни с радара?
	— Да — отговори Стъки. — Променете направлението си на две-седем-две по магнитния компас. По този начин ще излезем на един и същ курс.
	— Променям курса на две-седем-две — потвърди Джордино.
	— Какво е разстоянието до срещата? — попита Пит радиста.
	— Според шкипера — около шестдесет километра.
	— Скоро трябва да ги видим. — Пит погледна към Джордино. — Как мислиш?
	Джордино се взря печално в разходомерите за гориво, а после в часовника на командното табло. Циферблатът показваше 10:47 сутринта. Той не можеше да повярва, че толкова много неща се бяха случили за толкова кратко време, откакто той и Пит бяха се отзовали на молбата за помощ от човека, който се представяше за Док Милър. Той беше готов да се закълне, че събитията са скъсили живота му с три години.
	— Цедя всеки литър гориво от резервоарите при скорост само четиридесет километра в час — най-сетне каза той. — Откъм брега подухва слаб попътен вятър, който ни помага, но по моя преценка, ще успеем да се задържим във въздуха само около петнадесет или двадесет минути. Колкото знаеш ти, толкова знам и аз.
	— Да се надяваме, че разходомерите отчитат по-малко, отколкото в действителност имаме — каза Пит. — Хей, Стъки.
	— Тук съм.
	— По-добре се пригответе за водна спасителна операция. Всички предвиждания вещаят кацане във водата.
	— Ще предам на капитана. Предупредете ме, когато се приводните.
	— Ти първи ще разбереш.
	— Успех.
	Хеликоптерът бръмчеше над гребените на вълните. Пит и Джордино почти не приказваха. Ушите им се вслушваха в шума на двигателите, сякаш очакваха всеки момент внезапно да млъкнат. Те неволно се напрегнаха, когато в кабината се разнесе пищенето на предупредителната алармена сигнализация за гориво.
	— Това ни бяха запасите — каза Пит. — Сега летим на пари.
	Той погледна надолу към кобалтовосинята вода само на десет метра под хеликоптера. Морето изглеждаше сравнително спокойно. Той прецени, че височината на вълните от основата до гребена беше по-малка от метър. Водата изглеждаше топла и приятна. Струваше му се, че кацането с изключени двигатели нямаше да бъде твърде тежко, а старият „Ми-8“ би трябвало да се задържи на повърхността цели шестдесет секунди, ако Джордино не пръснеше шевовете при спускането му във водата.
	Пит повика Шанън в пилотската кабина. Тя се показа на вратата, погледна към него и едва доловимо се усмихна.
	— Вижда ли се вашият кораб?
	— Мисля, че всеки момент би трябвало да се появи на хоризонта. Но не е достатъчно близо, за да стигнем до него с горивото, което е останало. Кажи на всички да се приготвят за приводняване.
	— Значи наистина ще се наложи да преплуваме останалата част от пътя — скептично заяви тя.
	— Дребна работа — отвърна Пит. — Кажи на Роджърс да премести сала до вратата за пътници и да има готовност да го хвърли във водата веднага щом кацнем. И му обясни, че е много важно да дръпне кордата за надуване едва след като салът благополучно е минал през вратата. Аз поне не желая да ми се намокрят краката.
	Джордино посочи право напред.
	— „Дийп Фадъм“.
	Пит кимна, когато погледна бързо към тъмната мъничка точица на хоризонта. Той заговори в микрофона на радиостанцията.
	— Вече ви виждаме, Стъки.
	— Заповядайте на купона — отговори Стъки. — Ще отворим бара по-рано само за вас.
	— Пази боже! — с претенциозен сарказъм възкликна Пит. — Не мисля, че адмиралът ще погледне с добро око на тази идея.
	Техният работодател, главният директор на Националната агенция за подводни и морски изследвания, адмирал Джеймс Сандекър, беше издал категорично нареждане, забраняващо наличието на всякакъв алкохол на борда на съдовете на НЮМА. Вегетарианец и маниак на тема фитнес, Сандекър мислеше, че прибавя години към продължителността на живота на служителите си. Но както беше станало по време на забраната през двадесетте години, хора, които рядко докосваха алкохол, започнаха тайно да внасят каси с бира на борда или да я купуват в чуждите пристанища.
	— Може би предпочиташ голяма чаша „Овалтайн“*? — отвърна Стъки.
	[* „Овалтайн“ — топла напитка, приготвяна с малц, която обикновено се пие преди лягане. — Б.пр.]
	— Само ако го приготвиш със сок от моркови и кълнове от люцерна…
	— Единият двигател току-що угасна — съобщи сякаш между другото Джордино.
	Очите на Пит се стрелнаха към приборите. От другата страна на таблото стрелките на уредите, които отчитаха работата на левия двигател, потрепваха до ограничителите за нулево положение. Той се обърна и вдигна поглед към Шанън.
	— Предупреди всички, че машината ще се спусне във водата с дясната страна напред.
	Шанън изглеждаше объркана.
	— Защо не се спуснем вертикално?
	— Ако се спуснем с дъното напред, лопатите на витлото ще започнат да потъват, ще се ударят във водата и ще се разбият на нивото на корпуса. Останките, които ще се разхвърчат, могат лесно да проникнат през обшивката, особено на кабината и нашият храбър пилот може да остане без глава. Ако се спуснем странично, разбитите лопати ще се разлетят навън и далеч встрани от нас.
	— А защо с дясната страна?
	— Нямам черна дъска и тебешир — тросна се раздразнено Пит. — За да умреш спокойна, става дума за посоката на въртене на лопатите на витлото и факта, че изходът се намира от лявата страна.
	Проумяла, Шанън кимна.
	— Разбрах.
	— Веднага след удара — продължи Пит — изкарай студентите през вратата, преди това нещо да потъне. А сега сядай на мястото си и затегни колана. — След това потупа Джордино по рамото. — Кацай, докато останалият двигател все още работи — каза той, закопчавайки предпазните си ремъци.
	Джордино нямаше нужда от увещаване. Преди да изгасне другият двигател, той дръпна назад лоста за набиране на височина и отне докрай газта на работещия двигател. Щом хеликоптерът престана да се движи напред на височина три метра над морето, той внимателно го наклони надясно. Лопатите на витлото се врязаха във водата и се разбиха в облак от отломки и водни пръски, а машината тромаво кацна във водата с грацията на бременен албатрос. Ударът приличаше на силното разтърсване, което се получава, когато носеща се с голяма скорост кола се спусне върху силно наклонен участък от пътя. Джордино изключи единствения двигател и приятно изненадан установи, че старият „Ми-8“ се носи с пиянско поклащане по морската повърхност, сякаш точно тук му беше мястото.
	— Последна спирка! — прогърмя гласът на Пит. — Излизайте навън всички.
	Тихото плискане на вълните в корпуса дойде като приятен контраст на заглъхващия вой на двигателите и тракането на витловите лопати. Соленият морски въздух нахлу в задушното пътническо отделение, когато Роджърс отвори вратата за пътници и спусна надуваемия спасителен сал за двадесет човека във водата. Той много внимаваше да не дръпне преждевременно кордата за надуване и изпита облекчение, когато чу съскането на сгъстения въздух и видя как салът се издува на безопасно разстояние от вратата. След малко той вече се поклащаше край хеликоптера, а Роджърс здраво стискаше котвеното му въже в ръката си.
	— Излизайте! — извика Роджърс, като започна да избутва перуанските студенти по археология през вратата в сала.
	Пит разкопча предпазните ремъци и бързо влезе в задното отделение. Шанън и Роджърс умело ръководеха изтеглянето. Оставаха само трима студенти, които трябваше да се качат на сала. Бързият оглед на хеликоптера му показа, че той не можеше да се задържи още дълго на повърхността. Вратата в задната част се беше огънала от удара достатъчно, за да позволи на водата да започне да навлиза около шевовете. Подът на корпуса вече беше започнал да се накланя назад, а вълните се плискаха край прага на отворената врата за пътници.
	— Нямаме много време — каза той, като помагаше на Шанън да се прехвърли в сала. Роджърс я последва и той се обърна към Джордино.
	— Твой ред е, Ал.
	Но Джордино не искаше и да чуе за това.
	— Морска традиция. Първо напускат всички ранени, които могат да вървят.
	Преди Пит да успее да се възпротиви, Джордино го избута през вратата и след това го последва, докато водата се плискаше около глезените му. Те разгънаха веслата на сала и се отдалечиха с гребане от хеликоптера, чиято дълга опашка бавно се потопи във водата. В този момент една голяма вълна връхлетя през отворената врата за пътници и хеликоптерът се плъзна назад в бездушното море. Той изчезна със слабо бълбукане сред няколко вълнички. Последни потънаха разбитите лопати на витлото, чиито останки бавно се въртяха от силата на течението, сякаш машината се спускаше надолу под въздействието на собствената си тяга. Водата нахлу през отворената му врата и той се гмурна под вълните за последното си кацане на морското дъно.
	Никой не проговори. Всички изглеждаха натъжени от потъването на хеликоптера. Сякаш бяха преживели загуба на близък човек. Пит и Джордино се чувстваха във водата като у дома си. Останалите, озовали се изведнъж сред необятното море, изпитваха ужасно усещане за пустота, към което се прибавяше страхът, породен от чувството за безпомощност. Последното чувство се усили още повече, когато на повърхността неочаквано изплува една акула и започна заплашително да кръжи около сала.
	— Ти си виновен — каза Джордино на Пит с престорено раздразнение. — Тя е подушила миризмата на кръв от раната на крака ти.
	Пит се взря през прозрачната вода, разглеждайки гладкото тяло, което се плъзна под сала. Той разпозна плоската, подобна на хоризонтален стабилизатор глава с очи, разположени като сигналните светлини на самолет в края на крилата му.
	— Риба чук. Не по-дълга от два метра и половина. Не заслужава внимание.
	Шанън потръпна, приближи се до Пит и се вкопчи в ръката му.
	— Какво ще стане, ако реши да отхапе парче от сала и потънем?
	Пит сви рамене.
	— Спасителните салове рядко се услаждат на акулите.
	— Тя покани на обяд приятелите си — каза Джордино, посочвайки към още две перки, които пореха водата.
	Пит видя първите признаци на паника по лицата на студентите. Той се настани удобно на дъното на сала, вдигна крака върху горния плавок и затвори очи.
	— Нищо не може да се сравни с кротката дрямка под топло слънце в спокойно море. Събудете ме, когато пристигне корабът.
	Шанън не можеше да повярва на очите си.
	— Той трябва да е полудял.
	Джордино бързо прозря замисъла на Пит и също се настани удобно.
	— Значи ставаме двама.
	Никой не знаеше как точно да реагира. Очите на всички останали в сала се извърнаха от задрямалите, както по всичко личеше, мъже от НЮМА към кръжащите наоколо акули и отново се спряха на мъжете. Паниката бавно премина в притеснено безпокойство, докато минутите бавно се влачеха, сякаш всяка беше дълга колкото цял час.
	Към групата, готвеща се за обяд, се присъединиха още акули, но сърцата на всички започнаха да се изпълват с новопокълнала надежда при появата на „Дийп Фадъм“, чийто нос пореше водата сред пръски от пяна. Никой на борда нямаше представа, че старият „впрегатен кон“ от океанографската флотилия на НЮМА можеше да се движи толкова бързо. Долу в машинното отделение главният механик Огъст Бърли, човек с могъщо телосложение и внушително шкембе, внимателно наблюдаваше стрелките на тахометрите, които се намираха доста навътре в червения сектор и се ослушваше за някакви признаци на умора на метала от претоварените двигатели. На мостика капитан Франк Стюарт се взираше през бинокъла към малкото оранжево петънце на фона на синьото море.
	— Ще приближим към тях с намалена до половина скорост, преди да дадем пълен назад — каза той на кормчията.
	— Не искате ли да спрем и да стигнем до тях на дрейф, капитане? — попита русият мъж с вързана на опашка коса при щурвала.
	— Те са заобиколени от цял пасаж акули — каза Стюарт. — Нямаме време за предпазливост. — Той се обърна и заговори по корабната разговорна уредба. — Ще приближим оцелелите отляво. Всички свободни от смяна да имат готовност да ги качим на борда.
	Това, което последва, беше блестяща проява на мореплавателно умение. Стюарт спря кораба на два метра от сала, като едва разплиска водата. Няколко от членовете на екипажа погледнаха надолу и размахаха ръце, надвесени над релинга и фалшборда, за да ги поздравят. Спуснаха трапа и на долната площадка застана един моряк с кука за лодки. Той я протегна напред, Джордино я хвана за края и салът беше изтеглен до площадката.
	Акулите бяха забравени и всички започнаха да се усмихват и да се смеят с глас, без да крият щастието си, че са успели да се измъкнат от лапите на смъртта без тежки наранявания най-малко четири пъти, откакто бяха взети за заложници. Шанън вдигна очи към извисяващия се корпус на изследователския кораб, обходи с поглед лишената от изящество надстройка и дерик-крановете и се обърна към Пит с лукави пламъчета в очите.
	— Ти ни обеща четиризвезден хотел и освежаваща баня, а не някакво ръждиво старо корито.
	Пит се засмя.
	— За всеки друг това е истинско цвете. В буря всяко пристанище е добре дошло. Значи, ще споделиш моята приятна, ала обзаведена по домашному каюта. Като джентълмен, ще ти отстъпя долната койка, а аз доброволно ще приема неудобствата на горната.
	Шанън го погледна развеселена.
	— Не отиваш ли твърде далеч?
	След като се отпусна и продължи да следи бащински пътниците от сала, които се изкачваха по трапа един след друг, той се усмихна дяволито на Шанън и промърмори:
	— Добре де, няма да виря глава. Можеш да вземеш горната, а аз ще взема долната.


>>	10

	Светът на Хуан Чако се беше пропукал и рухнал около него. Катастрофата в долината на Виракоча беше далеч по-лоша от онова, което би могъл да си представи. Брат му беше убит първи, операцията за тайното изнасяне на древните предмети се намираше пред провал, а щом американската археоложка Шанън Келси и студентите от университета разкажеха какво ги беше сполетяло пред средствата за масова информация и правителствените служители, които отговаряха за сигурността, той щеше да бъде позорно изхвърлен от археологическото ведомство. Нещо повече, беше напълно възможно да го арестуват, да го подведат под отговорност за това, че е продавал историческото наследство на страната си и да го осъдят да прекара дълги години в затвора.
	Изтерзан от тревога, той стоеше край караваната в Чачапоя и наблюдаваше самолета със завъртащи се двигатели, който почти спря във въздуха, когато двата извънбордови двигателя, намиращи се в краищата на крилата му, се завъртяха и заеха положение за вертикален полет. Черната машина без отличителни знаци остана увиснала във въздуха в продължение на няколко минути, преди пилотът леко да докосне земята със спуснатите колесници.
	От деветместната кабина за пътници излезе силно брадясал мъж с мръсни измачкани шорти и сиво-кафява риза с огромно кърваво петно по средата и скочи на земята. Той не погледна нито наляво, нито надясно. По лицето му се четеше мрачна решителност. Без да поздрави, той мина край Чако и влезе в караваната. Чако го последва вътре като нахокано коли.
	Сайръс Сарасон, мъжът, който се представяше за доктор Стивън Милър, седна тежко зад бюрото на Чако и го изгледа със смразяващ поглед.
	— Научи ли?
	Чако кимна, без да попита за кървавото петно върху ризата на Сарасон. Той знаеше, че кръвта би трябвало да представлява фалшива огнестрелна рана.
	— Получих пълен доклад от един от офицерите, колега на брат ми.
	— В такъв случай знаеш, че доктор Келси и студентите ни се изплъзнаха изпод носа и бяха спасени от американски океанографски изследователски кораб.
	— Да, знам за нашия провал.
	— Съжалявам за брат ти — безстрастно произнесе Сарасон.
	— Не мога да повярвам, че е мъртъв — промълви Чако с изненадващо равнодушие. — Смъртта му ми се струва невъзможна. Премахването на археолозите не трябваше да ги затрудни.
	— Малко ще е да кажа, че твоите хора изпортиха работата — заяви Сарасон. — Предупредих те, че тези двама водолази от НЮМА са опасни.
	— Брат ми не очакваше организирана съпротива от цяла армия.
	— Армия от един човек — жлъчно каза Сарасон. — Наблюдавах сражението от една гробница. Един-единствен снайперист на върха на храма уби офицерите и задържа две отделения от вашите храбри наемници, докато спътникът му се справи с пилотите и задигна техния хеликоптер. Брат ти плати скъпо за своята самонадеяност и глупост.
	— Как са могли двама водолази и група от млади археолози да разгромят един отлично обучен отряд от силите за сигурност? — смутен попита Чако.
	— Ако знаехме отговора на този въпрос, бихме могли да разберем как са свалили хеликоптера, който тръгна да ги преследва.
	Чако погледна към него.
	— Те все още могат да бъдат спрени.
	— Забрави за това. Нямам намерение да утежнявам още повече положението ни, като унищожа цял американски кораб и всички, които се намират на борда му. Според моите източници в Лима скоро след като доктор Келси се е качила на борда на кораба, тя е докладвала всички подробности, включително и убийството на доктор Милър, в канцеларията на президента Фуджимори. Не по-късно от тази вечер случката ще бъде разгласена в цялата страна. Чачапойската част на нашата операция е напълно провалена.
	— Все още можем да изнесем антиките от долината. — Скорошната смърт на брат му не беше успяла да изтласка изцяло на заден план алчността на Чако.
	Сарасон кимна.
	— Сетих се преди теб. Натам вече пътува екип, който трябва да изнесе предметите, оцелели след ракетното нападение, извършено от онези идиоти под командването на брат ти. Цяло чудо е, че все пак ни остана нещо, след усилията, които положихме.
	— Смятам, че все още съществува реална възможност да открием в Града на мъртвите следа, която да ни насочи към кипуто на Дрейк.
	— Кипуто на Дрейк. — Сарасон повтори думите със замечтан израз в очите. После повдигна рамене. — Нашата организация вече търси съкровището по друг път.
	— Какво става с Амару? Жив ли е още?
	— Да, за нещастие. Ще изживее остатъка от дните си като евнух.
	— Много лошо. Той ни служеше вярно.
	Сарасон се усмихна презрително.
	— Верен на онзи, който му плаща най-много. Тупак Амару е чиста проба убиец психопат. Когато му заповядах да отвлече Милър и да го задържи в плен, докато приключим операцията, той простреля добрия доктор в сърцето и го хвърли в онзи проклет понор. Мозъкът му е като на бясно куче.
	— Той все още може да бъде полезен — бавно произнесе Чако.
	— Полезен, как?
	— Доколкото го познавам, той ще се закълне да отмъсти на виновниците за този свой нов недъг. Може би си струва да го пуснем по следите на доктор Келси и онзи водолаз на име Пит, за да им попречим да станат информатори на митническите агенти по света.
	— Ще бъде доста рисковано, ако позволим на безумец като него да се развихри. Но ще имам предвид предложението ти.
	Чако продължи:
	— Какви са плановете на „Солпемачако“ за мен? Тук вече не мога нищо да направя. Щом сънародниците ми узнаят, че не съм оправдал доверието им по отношение на историческите ни съкровища, мога да прекарам остатъка от живота си в някой от нашите отвратителни затвори.
	— Предрешен въпрос — Сарасон сви рамене. — Моите източници ми съобщиха също, че полицията е получила заповед за твоето арестуване. До един час би трябвало да пристигнат.
	Чако изгледа продължително Сарасон, а после бавно каза:
	— Аз съм учен, а не закоравял престъпник. Не се знае какви признания мога да направя при един продължителен разпит, а може би и мъчения.
	Сарасон потисна усмивката си при тази завоалирана заплаха.
	— Ти си ценен кадър, който не можем да си позволим да загубим. Опитът и познанията ти за древните култури от Андите са ненадминати. В момента уреждаме да поемеш контрола върху нашия комплекс за антики и произведения на изкуството в Панама. Там ще ръководиш определянето на произхода, съставянето на каталозите и работата по реставрацията на всички предмети, които закупим от местните хакероси или с които ще се сдобиваме под прикритието на академични археологически разкопки из цяла Южна Америка.
	По лицето на Чако изведнъж се изписа изражение на ненаситна алчност.
	— Поласкан съм. Приемам, разбира се. Доходите, които такъв важен пост носи, сигурно са добри.
	— Ще получаваш два процента от печалбата, която предметите ни носят в нашите аукционни къщи в Ню Йорк и Европа.
	Чако беше на твърде ниско стъпало в йерархическата стълба на организацията, но той добре познаваше мрежата й, а нейните печалби бяха огромни.
	— Ще ми трябва помощ, за да се измъкна от страната.
	— Не се притеснявай — каза Сарасон. Той кимна към прозореца, през който се виждаше зловещият черен самолет. Големите му витла, всяко с по три лопати, бавно пореха въздуха на празен ход. — С този самолет можем да стигнем в Богота, Колумбия, за четири часа.
	Чако не можеше да повярва на късмета си. В един миг той беше на крачка от опозоряване и затвор за измама на своето правителство, а в следващия беше на път да стане изключително богат човек. Споменът за родственика му бързо избледняваше: те бяха само природени братя, а и никога не се бяха сближили твърде много. Докато Сарасон търпеливо чакаше, Чако бързо събра някои лични вещи и ги натъпка в един куфар. После двамата мъже се запътиха заедно към самолета.
	Хуан Чако не доживя да види Богота, Колумбия. Фермерите, които обработваха нива със сладки картофи близо до едно затънтено селце в Еквадор, поспряха за миг и вдигнаха погледи към небето, когато до слуха им достигна странното монотонно бръмчене на самолета със завъртащи се двигатели, който премина на 500 метра над земята. Изведнъж, като в някой изпълнен с ужаси сън, те съзряха едно човешко тяло, което изхвръкна от самолета и започна да пада. Фермерите успяха ясно да видят, че нещастникът беше жив. Той риташе трескаво с крака и се мъчеше като обезумял да се вкопчи във въздуха, сякаш можеше по някакъв начин да забави главоломното си спускане.
	Чако се стовари на земята насред един корал, в който имаше мършава крава. Два метра не му достигнаха да уцели стреснатото добиче. Фермерите дотърчаха от нивата и заобиколиха размазаното тяло, което беше потънало на близо половин метър в пръстта. Прости селяци, те не изпратиха вестоносец до най-близкия полицейски участък, който се намираше на повече от шестдесет километра на запад. Вместо това те почтително вдигнаха натрошените останки на загадъчния мъж, който беше паднал от небето, и го погребаха в малко гробище край руините на стара църква, неоплакан и незнаен, ала превърнал се в мит за поколенията, които тепърва щяха да се раждат.


>>	11

	Шанън, чиято коса беше все още мокра след блаженството, изпитано от горещата баня в капитанската каюта, беше увила като тюрбан около главата си хавлиена кърпа. Тя беше дала възможност на перуанските студентки да се изкъпят първи, преди да се отпусне с наслада в изпускащата пара вода, отпивайки вино и похапвайки сандвич с пиле, който Пит предвидливо й беше донесъл от корабния камбуз. Кожата й беше поруменяла и ухаеше на лавандулов сапун, след като беше измила потта и мръсотията от порите си и калта от джунглата под ноктите си. Един от по-ниските членове на екипажа, чийто размер беше близък до нейния, й беше заел работен гащеризон; единствената жена — член на екипажа, специалист по морска геология, беше раздала по-голямата част от дрехите си на перуанските момичета. Щом Шанън се облече, тя веднага хвърли банския костюм и мръсната блуза в един кош за отпадъци. Те й навяваха спомени, които би искала да забрави колкото можеше по-скоро.
	След като подсуши и среса косата си, тя тайничко се възползва от лосиона за бръснене на капитан Стюарт. Защо, зачуди се тя, мъжете никога не използват талк, след като вземат душ? Тя тъкмо сплиташе дългата си коса на плитка, когато Пит почука на вратата. Те застанаха един срещу друг, разглеждайки се взаимно известно време, преди да избухнат в смях.
	— Едва те познах — каза тя, като оглеждаше чистия и избръснат Пит, облечен в пъстра хавайска риза на цветя и леки светлокафяви памучни панталони. Той не беше от онези мъже, които би нарекла дяволски красиви, помисли си тя, но всички недостатъци на грубоватото му лице направо се губеха пред мъжественото му обаяние, на което, трябваше да признае, й беше трудно да устои. Той беше още по-загорял от нея, а чупливата му черна коса идеално подхождаше на невероятно зелените му очи.
	— Май не приличаме много на същите двама души — заяви той с чаровна усмивка. — Искаш ли да те разведа из кораба преди вечеря?
	— С удоволствие. — После го изгледа изпитателно. — Мислех си, че беше предвидено да спя в твоята каюта. А се оказа, че капитанът щедро ми е предоставил своята.
	Пит сви рамене.
	— Въпрос на късмет според мен.
	— Ти се преструваш, Дърк Пит. Не си такъв развратник, на какъвто се правиш.
	— Винаги съм смятал, че в интимните отношения трябва да се навлиза постепенно.
	Тя изведнъж се почувства смутена. Стори й се, че неговите пронизващи очи можеха да прочетат мислите й. Той сякаш усещаше, че има някой друг. Тя се насили да се усмихне и го хвана под ръка.
	— Откъде ще започнем?
	— Имаш предвид разходката, разбира се.
	— А какво друго?
	„Дийп Фадъм“ беше построен и оборудван по последната дума на техниката научноизследователски кораб и изглеждаше като такъв. Той беше конструиран главно да извършва дълбоководни геофизически изследвания, но можеше да изпълнява и безброй други задачи. Неговите гигантски кърмови и странични кранове с огромни лебедки можеха да бъдат приспособени за изпълнението на всевъзможни подводни дейности, от минни разкопки до дълбоководни спасителни операции, както и спускане на потопяеми апарати без екипаж във водата и тяхното изваждане.
	Корпусът на кораба беше боядисан в традиционния за НЮМА тюркоазен цвят, с бяла надстройка и небесносини кранове. Дължината му от носа до кърмата беше колкото на футболно игрище, а в него можеха да се настанят до двадесет и пет учени и двадесетчленен екипаж. Въпреки че отвън не можеше да се види, жилищните помещения вътре бяха обзаведени също тъй елегантно, както на повечето луксозни пътнически кораби. С рядка прозорливост, присъща на малцина бюрократи, адмирал Сандекър си даваше сметка, че хората му биха могли да изпълняват задълженията си много по-ползотворно, ако с тях се отнасят по съответния начин и „Дийп Фадъм“ отразяваше това негово убеждение. Трапезарията му беше обзаведена като изискан ресторант, а в камбуза се разпореждаше първокласен готвач.
	Пит поведе Шанън към навигационния мостик.
	— Нашият мозъчен център — каза той и махна с ръка към просторната зала, пълна с дигитални прибори, компютри и видеомонитори, монтирани върху дълъг пулт, който се простираше по цялата широчина на мостика, под редица от големи прозорци. — Почти всичко на кораба се управлява оттук, с изключение на работата на дълбоководното оборудване. То се осъществява в отделенията с електронна апаратура, предназначена за специализирани подводни проекти.
	Шанън обходи с поглед блестящия хром, цветните изображения на мониторите, панорамния изглед от двете страни на носа. Всичко изглеждаше толкова впечатляващо и модерно като в някоя футуристична видео зала.
	— А къде е щурвалът? — попита тя.
	— Едновремешното колело е потънало в забрава заедно с „Куин Мери“ — отговори Пит. Той й показа пулта за автоматично управление на кораба, табло с лостове и устройство за дистанционно управление, което би могло да се монтира в някое от крилата на мостика. — Корабоплаването вече се извършва под управлението на компютри. Капитанът дори може да управлява кораба с команда, подадена на глас.
	— Като човек, чиято работа е свързана с разкопаване на парчета от глинени съдове, нямах представа, че корабите са толкова усъвършенствани.
	— След като морската наука и технология се влачиха на опашката като завареничета в продължение на четиридесет години, правителствата и частните компании най-сетне проумяха, че те се очертават като най-перспективната индустрия на бъдещето.
	— Ти така и не ми обясни напълно какво правите край бреговете на Перу.
	— Изследваме морето в търсене на нови лекарства — отговори той.
	— Лекарства, като във „Вземи две таблетки планктон и ми се обади сутринта“?
	Пит се усмихна и кимна.
	— Напълно възможно е някой ден твоят лекар наистина да ти изпише такова лекарство.
	— Значи ловът за нови лекарства се е пренесъл под водата.
	— Необходимо беше. Вече сме открили и обработваме над деветдесет процента от всички земни организми, които представляват източници на лекарства за лечение на болести. Аспиринът и хининът се получават от кората на дървета. В лекарствените съединения се използват химикали, съдържащи се във всичко — от змийска отрова през секрет от жаби, та до лимфа от жлези на прасета. Ала морските същества и микроорганизми, които обитават дълбините, представляват един неразработен източник и могат да се окажат надеждата за лечение на всяка болест, в това число обикновената настинка, рака или СПИН.
	— Но човек, разбира се, не може да влезе в морето и да донесе на брега цяла лодка микроби за обработка в някоя лаборатория, а после за разпространение в кварталната аптека.
	— Това не е толкова невероятно, както можеш да си помислиш — каза той. — Всеки един от хилядите организми, които живеят в капка вода, може да бъде култивиран, събран и превърнат в лекарство. Понастоящем от медузата, от някои безгръбначни мекотели животни, определени гъби и няколко вида корали се разработват лекарства против рак, противовъзпалителни агенти за болки при артрит, както и такива, които потискат отхвърлянето на органи след тяхната трансплантация. Резултатите от тестовете на един химикал, извлечен от кафявите морски водорасли изглеждат особено окуражаващи в борбата срещу разновидност на туберкулозата, устойчива на лекарства.
	— И къде точно в океана търсите тези чудодейни лекарства? — попита Шанън.
	— Нашата експедиция се концентрира върху верига от подобни на комин вулканични гърловини, където горещата магма от земната мантия влиза в контакт със студената морска вода и изригва през поредица от пукнатини, преди да се разнесе по дъното. Можеш да го наречеш дълбоководен горещ извор. Върху едно обширно пространство се отлагат най-различни минерали — мед, цинк, желязо — заедно с богата на сероводород вода. Колкото и да е невероятно, в тази тъмна и токсична среда живеят и се развиват няколко вида гигантски миди, огромни тръбни червеи и бактерии, които използват серните съединения, за да синтезират захари. Точно тези забележителни представители на морския живот събираме с помощта на потопяеми апарати, за да бъдат лабораторно тествани и подложени на клинични изпитания в Щатите.
	— Много ли са учените, които работят върху тези чудотворни лекове?
	Пит поклати глава.
	— Може би петдесет или шестдесет в целия свят. Изследванията в областта на морската медицина са все още в самото си начало.
	— След колко време ще видим тези лекарства на пазара?
	— Пречките, които задължителните разпоредби създават, са огромни. Може би ще минат десетина години, преди лекарите да започнат да изписват някои от тези лекарства.
	Шанън приближи към редица от монитори, които запълваха цяла секция на една от преградите.
	— Това изглежда впечатляващо.
	— Другата ни задача е да съставим карта на морското дъно там, откъдето корабът мине.
	— Какво показват мониторите?
	— В момента виждаш дъното на морето в безброй форми и образи — обясни Пит. — Нашата широкообхватна сонарна система за сканиране с ниска разделителна способност може да запише в триизмерен цвят ивица с широчина до петдесет километра.
	Шарън впери поглед в невероятната гледка от проломи и планини на хиляди метри под кораба.
	— Никога не съм си мислила, че ще мога да наблюдавам морското дъно толкова ясно. Все едно че гледам през прозореца на самолет, който лети над Скалистите планини.
	— След обработка с компютър очертанията стават още по-ясно различими.
	— Романтиката на седемте океана — философски отбеляза тя. — Ти приличаш на първите изследователи, които нанасяли на картата новите светове.
	Пит се засмя.
	— Съвременните технологии не оставят никакво място за романтика.
	Те напуснаха мостика и той я разведе из корабната лаборатория, където екип от химици и биолози маринисти се суетяха около дузина стъклени резервоари, гъмжащи от стотици различни обитатели на дълбините, проучваха данните от мониторите на компютрите и разглеждаха микроорганизми под микроскопи.
	— След изваждането им от дъното на океана — каза Пит, — тук е мястото, където се прави първата стъпка в търсенето на нови лекарства.
	— Какво е твоето участие във всичко това? — попита Шанън.
	— Ал Джордино и аз управляваме автоматизираните съдове, които претърсват морското дъно за обещаващи находища на организми. Когато преценим, че сме открили някое перспективно място, се спускаме с потопяем съд, за да съберем образци.
	Тя въздъхна.
	— Твоята работа е много по-екзотична от моята.
	Пит поклати глава.
	— Не съм съгласен. Търсенето на произхода на нашите предци може да бъде достатъчно екзотично само по себе си. Ако не изпитвахме никакво привличане към миналото, защо милиони от нас ходят на поклонение в древен Египет? Защо скитаме по бойните полета на Гетисбърг и Ватерло или пък заставаме на скалите, отправили взор надолу към бреговете на Нормандия? Защото трябва да погледнем назад в историята, за да разберем себе си.
	Шанън стоеше безмълвно. Тя беше очаквала определена студенина от човек, когото беше видяла да убива без забележимо угризение и беше учудена от дълбочината на думите му, от лекотата, с която изразяваше идеи.
	Той продължи да говори за морето, за корабокрушения и изчезнали съкровища. Тя описа големите археологически загадки, които очакваха своето решение. И двамата изпитваха удоволствие от тази размяна на мисли, ала все пак между тях съществуваше някаква невидима бариера. Нито един от двамата не изпитваше силно привличане към другия.
	Те бяха излезли на палубата и надвесени над релинга, наблюдаваха как бялата пяна от носа на „Дийп Фадъм“ се плъзга покрай корпуса му и се слива с пяната на килватера, когато се появи шкиперът Франк Стюарт.
	— Получихме — каза той с типичния за хората от Алабама мек, провлачен изговор — официална заповед да отведем перуанските младежи и доктор Келси в Каляо, пристанищния град на Лима.
	— С адмирал Сандекър ли говори? — заинтересува се Пит.
	Стюарт поклати глава.
	— С оперативния му директор, Руди Гън.
	— След като свалим всички на брега, предполагам, че ще се върнем обратно и ще продължим работата си по проекта?
	— Само екипажът и аз. На Ал и теб е наредено да се върнете при свещения кладенец и да извадите трупа на доктор Милър.
	Пит изгледа Стюарт така, сякаш беше психиатър, пред който стоеше пациент с отклонения в психиката.
	— Защо ние? Защо не перуанската полиция?
	Стюарт повдигна рамене.
	— Когато протестирах, че вашето присъствие е жизнено необходимо за операцията по събиране на образци, Гън заяви, че изпраща със самолет хора от изследователската лаборатория на НЮМА в Кий Уест, които да ви заместят. Това е всичко, което каза.
	Пит махна с ръка към празната площадка за излитане и кацане на хеликоптери.
	— Уведоми ли Руди, че аз и Ал не се ползваме с любовта на местното население и че съвсем наскоро останахме без летателно средство?
	— Не по първия въпрос, да — по втория. Служителите от американското посолство действат, за да ви наемат пътнически хеликоптер в Лима.
	— Това е също толкова безсмислено, колкото и да си поръчаш сандвич с фъстъчено масло във френски ресторант.
	— Ако имаш възражения, предлагам да ги изложиш лично на Гън. Той ще ни посрещне на пристанището в Каляо.
	Пит присви очи.
	— Човекът, който е дясната ръка на Сандекър, ще прелети над шест хиляди и петстотин километра от Вашингтон, за да ръководи изваждането на някакъв труп? Какво става?
	— Несъмнено нещо повече, отколкото личи на пръв поглед — каза Стюарт. Той се обърна и погледна към Шанън. — Освен това Гън предаде за вас съобщение от някой си Дейвид Гаскил. Каза, че ще си спомните името.
	Тя погледна за миг замислено към палубата.
	— Да, спомням си. Той е таен агент на служба в Митническото управление. Занимава се предимно с нелегалния внос и износ на антични предмети.
	Стюарт продължи:
	— Гаскил казал да ви предадем, че мисли, че е попаднал по следите на позлатената мумия от Тиаполо, които водят към един колекционер в Чикаго.
	Сърцето на Шанън заби учестено и тя така стисна перилото, че кокалчетата на пръстите й побеляха като слонова кост.
	— Добра новина? — попита Пит.
	Шанън отвори уста, но от нея не излезе никакъв звук. Тя изглеждаше като ударена от гръм.
	Пит я прихвана през кръста, за да я подкрепи.
	— Добре ли си?
	— Позлатената мумия от Тиаполо — благоговейно промълви тя — е била загубена за света след един дързък обир на Музео Насионал де Антропологиа в Севиля през 1922 година. Няма жив археолог, който не би се отказал от пенсията си, за да я проучи.
	— Какво точно я прави толкова необикновена? — попита Стюарт.
	— Тя се счита за най-ценния древен предмет, който някога е бил открит в Южна Америка, заради историческото й значение — заразказва Шанън, сякаш изпаднала в транс. — Позлатата покривала мумията на велик чачапойски генерал на име Наймлап от краката до главата. Испанските завоеватели открили гробницата на Наймлап през 1547 година в един град, наречен Тиаполо, високо в планините. Това събитие било отразено в два документа, но днес никой не знае къде точно се намира Тиаполо. Аз съм виждала само стари черно-бели снимки на мумията, но веднага ми стана ясно, че позлатата е така майсторски изкована, че те кара да занемееш. Иконографията, традиционните изображения и шарките върху външната страна били изключително сложни и красиво изписани и представлявали картинен разказ за някакво легендарно събитие.
	— Картинно писмо като при египетските йероглифи? — попита Пит.
	— Нещо подобно.
	— Това, на което казваме приключенски разказ в картинки — добави Джордино, който тъкмо излизаше на палубата.
	Шанън се засмя.
	— Само че без надписите. Те така и не били разшифровани напълно. Неясните обяснения сякаш говорят за дълго пътуване с лодка до някакво място отвъд империята на ацтеките.
	— С каква цел? — попита Стюарт.
	— Да се скрие огромно царско съкровище, принадлежало на Хуаскар, един от царете на инките, който бил пленен по време на битка и убит от своя брат Атахуалпа, който пък на свой ред бил екзекутиран от испанския завоевател Франсиско Писаро. Хуаскар притежавал свещена златна верига, дълга двеста и четиринадесет метра. В едно описание, което инките дали на испанците, се твърдяло, че двеста души едва успявали да я повдигнат.
	— Ако приемем, че всеки човек би могъл да вдигне около шестдесет процента от собственото си тегло — замисли се Джордино, — значи става дума за повече от девет хиляди килограма или двадесет хиляди фунта злато. Умножи това по дванадесет тройунции…
	— И ще получиш двеста и четиридесет хиляди унции — помогна му Пит.
	Пресметливото изражение на Джордино изведнъж се стопи и на негово място се появи пълно изумление.
	— О, боже мой. На днешния пазар на злато това ще възлезе на повече от сто милиона долара.
	— Не може да бъде — насмешливо подметна Стюарт.
	— Изчисли си го сам — промърмори все още смаяният Джордино.
	Стюарт го направи и по лицето му, както и при Джордино, се изписа изумление.
	— Света Богородице, той е прав!
	Шанън кимна.
	— Това е само цената на златото. А като древно произведение на изкуството тя е безценна.
	— И испанците не са успели да я докопат? — попита я Пит.
	— Не, веригата изчезнала заедно с други предмети от царското съкровище. Вероятно всички сте чували историята за Атахуалпа, братът на Хуаскар, който опитал да откупи свободата си от Писаро и неговите конквистадори, като им предложил да напълни със злато стая дълга седем и широка пет метра. Атахуалпа се изправил на пръсти, протегнал ръце нагоре и начертал линия около стаята, която се намирала на почти три метра от пода, височината, до която щяло да стига златото. Друга, по-малка стая, която се намирала в съседство, трябвало да бъде напълнена с два пъти повече сребро.
	— Това сигурно е световен рекорд в областта на откупите — замислено произнесе Стюарт.
	— Според легендата — продължи Шанън — Атахуалпа конфискувал безброй златни предмети от дворци, религиозни храмове и обществени сгради. Но количеството не достигало и той решил да заграби съкровищата на брат си. Агентите на Хуаскар го предупредили за опасността и той разпоредил съкровищата на царството му да бъдат тайно изнесени, преди Атахуалпа и Писаро да успеят да сложат ръка върху тях. Охранявани от царската гвардия от чачапойци под командването на генерал Наймлап, неизброими тонове златни и сребърни предмети, заедно с веригата, били тайно пренесени от огромен човешки керван до брега, където били натоварени на флотилия от тръстикови и балсови салове, които отплували към незнайно място далеч на север.
	— Почива ли този разказ на някаква фактологическа основа? — попита Пит.
	— Между 1546 и 1568 година един йезуит, историк и преводач, епископ Хуан де Авила, записал множество митични разкази на ранните перуански култури. Докато се опитвал да покръсти чачапойците в христовата вяра, му били разказани четиринадесет различни истории за едно огромно съкровище, принадлежало на царството на инките, което техните предци помогнали да бъде пренесено през морето до някакъв остров отвъд земята на ацтеките, където то било заровено. Според тях над него бдял крилат ягуар, докато инките се завърнат и отвоюват царството си в Перу.
	— Оттук до Калифорния сигурно има стотина крайбрежни острова — каза Стюарт.
	Шанън проследи погледа на Пит, вперен в развълнуваното море.
	— Има или по-точно имало още един източник на тази легенда.
	— Добре — каза Пит, — нека чуем и него.
	— Когато епископът разпитвал хората от облаците, както наричали чачапойците, в един от разказите им станало дума за нефритена кутия, в която се намирало подробно описание на плаването.
	— Животинска кожа с изрисувани символични пиктограми?
	— Не, едно кипу — тихо отвърна Шанън.
	Стюарт склони озадачено глава.
	— Едно какво?
	— Кипу, разработена от инките система за решаване на математически задачи и за водене на записки. В действителност, доста умно измислена. Представлявала нещо като древен компютър, който използвал оцветени нанизи от жички или конопени връвчици с възли, разположени на определени интервали. Различните цветове на връвчиците служели за обозначаване на различни неща — синият за религия, червеният за царя, сивият за места и градове, зеленият за хора и така нататък. Жълтата нишка можела да означава злато, а бялата се отнасяла за сребро. Разположението на възлите служело за отброяване, като например хода на времето. В ръцете на кипу-майок, секретар или писар, съществували безброй възможности да се създаде всичко — от опис на събития до опис на складови наличности. За нещастие, почти всички кипута, едни от най-подробните статистически сведения, събирани в историята на един народ, били унищожени по време на испанската конквистада и последвалото робство.
	{img:kipu.png}
	Пит каза:
	— И този „струнен“* инструмент, ако ми простиш играта на думи, бил използван за описване на плаването, включително астрономическото време, разстоянията и мястото?
	[* Непреводима игра на думи. На английски „string“ може да означава както връв, низ, така и струна. — Б.пр.]
	— Това била идеята — потвърди Шанън.
	— Някакви данни какво е станало с нефритената кутия?
	— Един от разказите гласи, че испанците намерили кутията с кипуто, но тъй като не знаели неговото значение, я изпратили в Испания. Ала по време на транспортирането й на борда на един испански галеон, плаващ към Панама, кутията, заедно с цял товар скъпоценни предмети и огромно количество злато и сребро, била пленена от английския морски вълк сър Франсис Дрейк.
	Пит се обърна и я изгледа така, както би изгледал класически автомобил, който никога не е виждал преди.
	— Картата за съкровището на чачапойците се е озовала в Англия?
	Шанън повдигна безпомощно рамене.
	— Дрейк така и не споменал за нефритената кутия или съдържанието й, когато се завърнал в Англия след епическото си околосветско плаване. Оттогава тази карта е известна като кипуто на Дрейк, но оттогава никой не я е виждал.
	— Страхотна история — тихо промълви Пит. В очите му се появи замечтан израз, а съзнанието му виждаше нещо отвъд хоризонта. — Но най-хубавата част тепърва предстои.
	Шанън и Стюарт впериха погледи в него. Пит погледна нагоре към един гларус, който започна да кръжи над кораба, а после размаха криле към сушата. Когато се обърна към тях, в очите му се четеше пълна убеденост, а по устните му играеше лукава усмивка. Вятърът рошеше вълнистите кичури на черната му като абанос коса.
	— Защо казваш това? — нерешително попита Шанън.
	— Защото смятам да намеря нефритената кутия.
	— Ти се шегуваш с нас — засмя се Стюарт.
	— Ни най-малко. — Замечтаното изражение по грубоватото лице на Пит беше отстъпило място на твърда решимост.
	За миг Шанън се смути. Внезапната промяна от предишния му шеговит скептицизъм беше съвсем неочаквана.
	— Звучиш така, сякаш всеки миг ще полудееш.
	Пит отметна назад глава и се разсмя от все сърце.
	— Точно това й е най-хубавото на лудостта. Виждаш неща, които никой друг не може да види.


>>	12

	Сейнт Джулиан Пърлмутър беше известен чревоугодник и бонвиван. Страстен почитател на изтънчени ястия и питиета, той си падаше по всякакви вкуснотии и притежаваше невероятна сбирка от рецепти на световноизвестни готвачи и изба с повече от 4000 бутилки първокласни вина. Добил завидната репутация на домакин, който организира гастрономически пиршества в елегантни ресторанти, той плащаше скъпо за това. Сейнт Джулиан Пърлмутър тежеше близо 181 килограма. Той се отнасяше с насмешка към физическите упражнения и диетичните храни, а най-съкровената му мечта беше да се пресели в отвъдния свят, докато си пийва с наслада стогодишно бренди след обилно похапване.
	Освен вкусната храна другата му изгаряща страст бяха корабите и корабокрушенията. Той беше събрал, по признанията на специалистите по архивно дело, най-пълната в световен мащаб колекция от литература и писмени документи за исторически кораби. Морските музеи по света брояха дните до онзи момент, в който системното преяждане щеше да го довърши, за да могат да се нахвърлят като лешояди върху колекцията му и да я погълнат в собствените си библиотеки.
	Неслучайно Пърлмутър винаги канеше гостите си в ресторанти вместо в своята просторна къща, която се намираше в Джорджтаун, край столицата на страната. По пода, върху провиснали лавици и във всяко кътче и пролука на спалнята му, в дневната и трапезарията, та дори и в кухненските шкафчета бяха натрупани огромно количество книги. Те бяха струпани на височина човешки бой край шкафа в банята му и бяха разпръснати като слама върху голямото водно легло. На специалистите архивари щеше да бъде необходима цяла година, за да подредят и опишат в каталог хилядите книги, изпълващи къщата. Но не и на Пърлмутър. Той знаеше къде точно е заврян всеки отделен том и можеше да го извади за секунди.
	Облечен в обичайната за деня униформа, пурпурна пижама под мек вълнен халат в червено и златисто, той беше застанал пред едно огледало, извадено от луксозна каюта на „Лузитания“ и подрязваше великолепната си сива брада, когато личният му телефон иззвъня като корабна камбанка.
	— Сейнт Джулиан Пърлмутър слуша. Кажете накратко за какво става дума.
	— Здравей, стари разбойнико.
	— Дърк! — изрева той, познал гласа, с блеснали от кръглото му червендалесто лице сини очи. — Къде е онази рецепта за задушени в кайсии скариди, която ми обеща?
	— В един плик на бюрото ми. Забравих да ти я изпратя, преди да отпътувам от страната. Извинявай.
	— Откъде се обаждаш?
	— От един кораб край бреговете на Перу.
	— Страх ме е да попитам какво правиш там.
	— Това е дълга история.
	— Май всички са такива, а?
	— Нуждая се от услуга.
	Пърлмутър въздъхна.
	— Кой е корабът този път?
	— „Златната кошута“.
	— „Златната кошута“ на Франсис Дрейк?
	— Същият.
	— Sis parvis magna — произнесе Пърлмутър. — Великите неща имат незабележимо начало. Това е бил девизът на Дрейк. Знаеше ли го?
	— Убягнал ми е по някаква причина — призна Пит. — Дрейк пленил един испански галеон…
	— „Нуестра сеньора де ла Консепсион“ — прекъсна го Пърлмутър. — Под командването на капитан Хуан де Антон, на път за Панама Сити от Каляо де Лима, с товар от златни и сребърни кюлчета и ценни предмети, изработени от инките. Доколкото си спомням, през март 1578 година.
	В другия край на линията за миг настъпи мълчание.
	— Защо, когато говоря с теб, Джулиан, винаги ме караш да се чувствам така, сякаш си ми откраднал велосипеда?
	— Помислих си, че би искал да научиш нещо, което ще те окуражи — засмя се Пърлмутър. — Какво точно те интересува?
	— Какво направил Дрейк с товара, когато пленил „Консепсион“?
	— Събитието било пространно отразено. Натоварил златните и сребърните кюлчета заедно с голямо количество скъпоценни камъни и перли на борда на „Златната кошута“. Количеството било огромно. Корабът му бил опасно претоварен, така че той изхвърлил няколко тона сребро във водите край еквадорския остров Кано, преди да продължи околосветското си плаване.
	— А съкровищата на инките?
	— Останали в товарните трюмове на „Консепсион“. Дрейк качил на борда му екипаж от опитни моряци, които трябвало да прекосят с него Магелановия проток и Атлантическия океан и да се върнат в Англия.
	— А дали галеонът е успял да се завърне?
	— Не — замислено отвърна Пърлмутър. — Той така и не пристигнал и сметнали, че най-вероятно е изчезнал с целия екипаж.
	— Съжалявам, че трябваше да чуя това — каза Пит, а в гласа му се долавяше разочарование. — Надявах се, че може да е оцелял по някакъв начин.
	— Като си помисля сега — спомни си Пърлмутър — имаше някакъв мит, свързан с изчезването на „Консепсион“.
	— За какво точно става дума в него?
	— Някаква чудновата история, едва ли е нещо повече от слух, в която се твърди, че една огромна океанска вълна изхвърлила галеона далеч навътре в сушата. Това никога не е било потвърдено или документирано, разбира се.
	— Знаеш ли източника на този слух?
	— Ще трябва да се поразровя допълнително, за да проверя подробностите, но ако паметта не ме лъже, разказът дошъл от някакъв луд англичанин, за когото португалците съобщили, че били открили в едно селце край Амазонка. Съжалявам, това е общо взето всичко, което мога да ти кажа в момента.
	— Ще ти бъда благодарен, ако се разровиш малко по-дълбоко — заяви Пит.
	— Мога да ти кажа размерите и тонажа на „Консепсион“, с колко на брой ветрила е бил оборудван, кога и къде е бил построен. Но информация за някакъв луд скитник в дъждовна гора изисква източник, какъвто нямам в колекцията си.
	— Ако някой може да разкрие някаква морска загадка, това си ти.
	— Изпитвам пълна липса на воля да ти откажа, когато трябва да се захвана с някоя от твоите загадки, особено след като заедно открихме стария Ейб Линкълн на борда на един конфедеративен броненосец насред пустинята Сахара.
	— Оставям това на теб, Джулиан.
	— Броненосци в пустиня, Ноевия ковчег на върха на планина, испански галеони в джунгла. Защо корабите не си стоят в морето, където им е мястото?
	— Затова двамата с теб сме търсачи, неизлечимо болни на тема изчезнали кораби — развеселен каза Пит.
	— И какво точно събуди интереса ти към този? — предпазливо попита Пърлмутър.
	— Една нефритена кутия, съдържаща въженце с навързани по него възли, което дава указания към огромно съкровище на инките.
	Пърлмутър размисли няколко секунди върху краткия отговор на Пит и най-накрая заяви:
	— Добре, тази причина е не по-малко основателна от коя да е друга.


	Хирам Йегър изглеждаше така, сякаш трябваше да бута пазарска количка с опърпани вещи по някоя уличка в покрайнините. Той беше облечен с дънки „Левис“ и също такова яке, дългата му русолява коса беше вързана на хлабава опашка, а момчешкото му лице — полускрито от рошава брада. Единствената пазарска количка, която Йегър изобщо буташе обаче, беше по пътеката между рафтовете с деликатеси в супермаркета. Някой случаен човек трудно би си представил, че живее в модерен жилищен район на Мериленд със симпатичната си съпруга художничка и двете им хубави и умни дъщери тийнейджърки, ученички в частно училище и че кара най-новия модел на BMW.
	Нито пък някой, който не го познаваше, би могъл да се досети, че той оглавява комуникационната и информационна мрежа на НЮМА. Адмирал Сандекър го беше отмъкнал от една компютърна корпорация със седалище в Силиконовата долина, за да изгради огромна библиотека от данни, съдържаща всяка книга, статия или дисертация, научна или историческа, фактологична или теоретична, написана някога за морето. За океанографията и все по-разрастващата се област от науки за подводния живот и ресурси библиотеката на Йегър представляваше това, което беше архивът на Пърлмутър в областта на корабите.
	Той стоеше пред личния си терминал в малък страничен кабинет в комплекса за компютърни данни, който заемаше целия десети етаж на сградата, в която се помещаваше НЮМА, когато телефонът му иззвъня. Без да отделя очи от монитора, на който се виждаше как океанските течения влияят на климата около Австралия, той вдигна слушалката.
	— Привет от мозъчния тръст — небрежно отговори той.
	— Ти не би познал сиво вещество, дори да те изпръска по лицето — достигна до слуха му гласът на стар приятел.
	— Радвам се да ви чуя, мистър директор по специалните проекти. Днешната тема за разговори в службата е как се наслаждаваш на изпълнена с удоволствия почивка в слънчевата Южна Америка.
	— Нещо не си разбрал както трябва, друже.
	— От „Дийп Фадъм“ ли се обаждаш?
	— Да, Ал и аз се върнахме на борда след малка екскурзия в джунглата.
	— Какво мога да направя за теб?
	— Разрови се из твоята база данни и виж дали можеш да откриеш някое писмено свидетелство за огромна океанска вълна, връхлетяла върху крайбрежието между Лима, Перу и Панама Сити някъде през март 1578 година.
	Йегър въздъхна.
	— Защо не ме помолиш да разбера и какви са били температурата и влажността в деня на Сътворението?
	— Ще ми свърши работа и само основният район, върху който вълната е връхлетяла, благодаря.
	— Ако има такова сведение, то вероятно ще се намира из данните със стари метеорологични и морски сведения, които успях да събера от испанските архиви в Севиля. Друга, макар и малко вероятна възможност, са местните жители, които биха могли да оставят за поколенията легенди за подобно събитие. Инките доста подробно са отразявали обществени и религиозни събития върху платове или глинени съдове.
	— Така нищо няма да постигнеш — скептично заяви Пит. — Империята на инките е била разгромена от испанците близо четиридесет години преди това. Дори и да са отбелязали по някакъв начин събитията през този ден, сведенията сигурно са били разпилени и изгубени.
	— Повечето огромни океански вълни, които навлизат навътре в сушата, са причинени от разместване на морското дъно. Може би ще успея да свържа помежду им известните геологически събития от тази ера.
	— Направи всичко, което е по силите ти.
	— За кога ти трябва?
	— Освен ако адмиралът не ти е възложил някой спешен проект, остави всичко друго и се захващай за работа.
	— Добре — каза Йегър, горящ от желание да приеме предизвикателството. — Ще видя какво мога да открия.
	— Благодаря, Хирам. Задължен съм ти.
	— За стотен път, че и отгоре.
	— И не споменавай за това на Сандекър — каза Пит.
	— Абе, помислих си аз, че това ми звучи като поредната ти съмнителна машинация. Ще имаш ли нещо против да ми кажеш за какво става дума?
	— Търся изчезнал в джунглата испански галеон.
	— Да бе, разбира се, че какво друго — каза Йегър с привично примирение. Той отдавна беше разбрал, че няма смисъл да се опитва да предугажда мислите и постъпките на Пит.
	— Надявам се, че ще ми намериш район за претърсване.
	— Всъщност, ей тъй, поради благоприличния живот, който водя и нравствените мисли, които ме изпълват, мога вече да огранича до голяма степен пространството ти за претърсване.
	— Какво толкова знаеш, което на мен не ми е известно?
	Йегър се усмихна на себе си.
	— Низините между западните склонове на Андите и брега на Перу имат средна температура осемнадесет градуса по Целзий, а годишното количество дъжд, което пада там, трудно би могло да напълни дори един напръстник, което ги прави едни от най-студените и сухи пустини в света, намиращи се на малка височина. Там няма джунгла, в която да изчезне кораб.
	— И кое е най-вероятното място в такъв случай? — попита Пит.
	— Еквадор. Крайбрежието, чак до Панама, е тропическо.
	— Невероятна демонстрация на дедуктивно мислене. Страшен си, Хирам. Пет пари не давам какво казват за теб бившите ти съпруги.
	— Най-обикновена дреболия. До двадесет и четири часа ще имам нещо за теб.
	— Ще поддържам връзка.
	Веднага щом остави слушалката, Йегър започна да събира мислите си. За него търсенето на изчезнали кораби беше нещо необикновено, което винаги му действаше стимулиращо. Районите, които възнамеряваше да провери, бяха прилежно подредени в умствения му компютър. През годините, прекарани в НЮМА, той беше открил, че Дърк Пит не минава през живота като останалите хора. Дори обикновената съвместна работа с Пит и осигуряването на информация представляваше едно дълго, изпълнено с неочаквани обрати съпреживяно приключение и Йегър се гордееше с факта, че никога не беше изпортвал топката, която му бяха подавали.


>>	13

	Докато Пит правеше планове за издирването на испански галеон, изхвърлен на сушата, Адолфъс Румел, известен колекционер на южноамерикански антики, излезе от асансьора в своя елегантен апартамент, двадесет етажа над Лейк Шор Драйв в Чикаго. Нисък, жилест мъж с обръсната глава и огромни като на морж мустаци, Румел беше около седемдесет и пет годишен и изглеждаше по-скоро като някой престъпник от разказ за Шерлок Холмс, отколкото като собственик на шест огромни автомобилни морги.
	Като повечето от своите изключително богати събратя, които ненаситно трупаха безценни колекции от антики от черния пазар, без да задават въпроси, Румел беше ерген и живееше като отшелник. Никой никога не беше получавал позволение да разгледа неговите предколумбови придобивки. За тяхното съществуване знаеха единствено неговият счетоводител и адвокатът му, но те нямаха представа колко огромна беше колекцията му.
	През петдесетте години роденият в Германия Румел беше успял да внесе тайно през мексиканската граница голямо количество нацистки церемониални предмети. Контрабандата включваше предназначени за награда кинжали и медали „Рицарски кръст“, присъждани на най-големите герои на Германия през Втората световна война, както и няколко исторически документа, подписани от Адолф Хитлер и неговите безумни съратници. След като продаде всичко това доста скъпо на колекционери на нацистки реликви, със спечелените средства Румел отвори автомобилна морга, която сложи началото на изграждането на цяла империя за метални отпадъци, донесла му за четиридесет години чиста печалба от 250 милиона долара.
	След едно делово пътуване до Перу през 1974 година, той започна да проявява интерес към южноамериканското изкуство и да купува както от почтени търговци, така и от черноборсаджии. За него източникът нямаше значение. Между братството на откривателите и продавачите на антични находки в цяла Централна и Южна Америка корупцията беше не по-малко обичайна от дъжда в джунглата. Румел изобщо не се замисляше дали предметите, с които се беше сдобил, са били открити при законни разкопки, но продадени „под тезгяха“ или пък откраднати от някой музей. Те бяха предназначени да доставят удоволствие и наслада само и единствено на него.
	Той тръгна край облицованите с италиански мрамор стени на фоайето си и приближи до голямо огледало с дебела позлатена рамка, покрита с голи херувими, които се виеха около една лоза. Като завъртя главата на един от херувимите, разположен в ъгъла, Румел освободи езичето, което отключваше огледалото и зад него се показа скрит вход. От него се спускаше стълбище, което водеше към осем просторни стаи с наредени покрай стените рафтове и изпълнени с маси, върху които бяха поставени най-малко тридесет стъклени витрини, натъпкани с повече от две хиляди предмета от предколумбово време. Благоговейно, сякаш вървеше към олтара по пътеката между пейките в някаква църква, Румел тръгна из галерията, като се наслаждаваше на красотата и майсторската изработка на експонатите от частната си колекция. Това беше ритуал, който изпълняваше всяка вечер преди да си легне, сякаш беше баща, който наглежда спящите си рожби.
	Поклонението на Румел свърши край една голяма стъклена витрина, разположена в центъра на галерията. В нея се намираше съкровището, което увенчаваше колекцията му. Проблясваща под халогенните прожектори, там лежеше в цялото си великолепие позлатената мумия от Тиаполо, с изпънати ръце и крака и със смарагди, които блестяха в очните кухини на маската. Великолепното изящество на художествената изработка никога не оставяше Румел безучастен.
	Въпреки широко известния факт, че тя е била открадната от националния антропологически музей в Севиля, Испания, преди седемдесет и шест години, Румел не се поколеба да заплати един милион и двеста хиляди долара в брой, когато с него се свързаха група мъже, твърдящи, че са от Мафията, но всъщност членове на таен престъпен синдикат, специализиран в кражби на ценни произведения на изкуството. Къде бяха попаднали на позлатената мумия, Румел нямаше представа. Той можеше само да предполага, че или самите те са я откраднали или пък купили от колекционера, който се беше сдобил с нея от първите крадци.
	Изпълнен както всяка вечер със задоволство, Румел изгаси лампите, върна се във фоайето на горния етаж и затвори огледалото. Той мина зад мокрия бюфет, оформен около стар римски саркофаг на две хиляди години, наля си половин чаша бренди от една бутилка и се оттегли в спалнята си да почете преди да заспи.


	В един апартамент, разположен на същата височина, но от другата страна на улицата срещу сградата на Румел, седеше агентът на Митническото управление на Съединените щати Дейвид Гаскил и наблюдаваше през мощен бинокъл, монтиран върху тринога, колекционера на антики, който се готвеше да си легне. Друг агент би могъл да се чувства отегчен след цяла седмица наблюдение, но това не се отнасяше за Гаскил. Ветеран с осемнадесетгодишен стаж в Митническото управление, Гаскил приличаше повече на треньор по футбол, отколкото на специален правителствен агент, впечатление, което съзнателно се стремеше да поддържа заради работата си. Посивялата му коса беше къдрава и вчесана назад. Американец от африкански произход, неговата кожа беше по-скоро кафява като на елен, отколкото с цвят на препечено кафе, а очите му представляваха странна смесица от махагоново и зелено. Масивната му като на булдог глава сякаш беше израснала направо от раменете върху дебел като ствол на дърво врат. Огромен мъж — планина, някога той беше играл като защитник в основния отбор на университета на Южна Калифорния. Беше положил много усилия да преодолее провлаченото си произношение, типично за Южна Каролина и говореше с школувана дикция, заради която понякога го вземаха за бивш британски поданик от Бахамските острови.
	Гаскил беше попаднал в плен на предколумбовото изкуство още като ученик по време на една екскурзия с познавателна цел до полуостров Юкатан. След прехвърлянето му във Вашингтон, О. К., той беше водил многобройни разследвания, свързани с плячкосани антики на културите Анасази и Хохокам от пустинния американски Югозапад. Гаскил работеше по един случай за контрабанда на изваяни от маите каменни плочи, когато Чикагската полиция му изпрати информация, получена от една чистачка. Тя беше открила случайно снимки, които се подавали от едно чекмедже в апартамента на Румел, на нещо, което според думите й приличало на позлатено мъжко тяло. Тъй като си помислила, че може би става дума за убийство, тя откраднала една снимка и я занесла в полицията. Един детектив, който бил работил по случаи на фалшификация на произведения на изкуството, бе разбрал, че позлатеният предмет представлява някаква антика и се бе обадил на Гаскил.
	Името на Румел винаги бе стояло на едно от челните места в списъка на Митническото управление на хора, колекциониращи древни произведения на изкуството без оглед на техния произход, но до този момент липсваха доказателства за незаконни сделки, а и Гаскил нямаше представа къде Румел държеше колекцията си. Специалният агент, който притежаваше познанията на учен, занимаващ се с древните цивилизации, веднага разпозна на снимката, донесена от чистачката, отдавна изчезналата позлатена мумия от Тиаполо.
	Той незабавно организира денонощно наблюдение над апартамента на Румел, както и проследяването на стареца от момента, в който напуснеше сградата, до завръщането му в нея. Ала и след шест дни на неотлъчно наблюдение все още не бяха разбрали къде беше скрита колекцията на Румел. Заподозреният никога не променяше дневното си разписание. След като тръгнеше към кантората си, разположена в долния край на Мичиган авеню, където прекарваше четири часа в основно проучване на инвестициите си, той обядваше в едно неугледно кафене, където винаги си поръчваше бобена супа и салата. Остатъкът от следобеда минаваше в обикаляне из антикварни магазини и художествени галерии. Следваше вечеря в скромен немски ресторант, след което отиваше на кино или на театър. Дневното разписание винаги оставаше едно и също.
	— Не му ли писва да пие все същия долнокачествен боклук в леглото? — промърмори специален агент Уинфрид Потъл. — Аз лично бих предпочел очакващите ръце на някоя морна красавица, облечена в нещо оскъдно, черно и прозрачно.
	Гаскил се отдръпна от бинокъла и изгледа кисело своя заместник на екипа за наблюдение. За разлика от Гаскил, надянал джинси „Левис“ и футболно яке с емблемата на университета на Южна Калифорния, Потъл беше представителен мъж с остри черти и мека червеникава коса, който се обличаше в костюми с жилетки, допълвани от джобен часовник с ланец.
	— След като видях няколко от жените, с които се срещаш, трябва да кажа, че ще си умреш с отворени очи.
	Потъл кимна към апартамента на Румел.
	— Признай поне, че не водя казармено съществувание.
	— Тръпки ме побиват, като си помисля как би се държал ти, ако имаше неговите пари.
	— Ако бях вложил цяло кралско състояние в крадени индиански антики, съмнявам се дали бих могъл да ги скрия толкова добре.
	— Румел все някъде трябва да ги е скрил — произнесе Гаскил с едва доловима нотка на обезсърчение. — Твърде много източници от пазара на антики потвърждават репутацията му на купувач на издирвани стоки със съмнителна история, за да не е вярно. Няма никаква логика в това някой да събере колекция от древни предмети на световно ниво, а после изобщо да не припари до нея. Още не съм чул за колекционер, независимо дали на пощенски марки, монети или бейзболни карти, който да не ги изучава и да не им се любува при всяка възможност. Известни са богаташи, които, обзети от колекционерска страст, плащат огромни суми за крадени картини на Рембранд и Ван Гог, а после седят сам-сами в тайни подземни хранилища и ги съзерцават часове наред. Познавам някои от тези хора, дето почнаха от нулата, забогатяха и ги обзе желание да колекционират предмети, които само те биха могли да притежават. Много от тях зарязаха семействата си или с радост се разведоха, защото техният копнеж се превърна в мания. Ето защо човек, пристрастен към предколумбовото изкуство като Румел, никога не би могъл да пренебрегне съкровище, което по всяка вероятност е по-ценно от коя да е сбирка на най-известните музеи в света.
	— Замислял ли си се някога за възможността нашите източници да грешат или силно да преувеличават? — мрачно попита Потъл. — Чистачката, която твърди, че е намерила снимката на позлатената мумия, е хронична алкохоличка.
	Гаскил бавно поклати глава.
	— Румел го е скътал някъде на сигурно място. Убеден съм.
	Потъл погледна насреща към апартамента на Румел, когато светлината угасна.
	— Ако си прав и ако аз бях на мястото на Румел, щях да го взема в леглото със себе си.
	— Разбира се, че щеше… — Гаскил внезапно млъкна, тъй като духовитостта на Потъл го бе навела на една мисъл. — Твоят извратен мозък току-що измъти нещо умно.
	— Нима? — измърмори смутеният Потъл.
	— Кои стаи в апартамента нямат прозорци? Онези, които не можем да наблюдаваме?
	Потъл погледна за миг замислено към килима.
	— Според плана на етажа, двете бани, кухненският килер, малкият коридор между спалнята на Румел и тези, предназначени за гости и дрешниците.
	— Пропускаме нещо.
	— Какво пропускаме? Румел рядко се сеща да дръпне завесите. Излезе ли веднъж от асансьора, можем да следим деветдесет процента от действията му. Няма как да скрие цял тон произведения на изкуството в една-две вани и някакъв дрешник.
	— Вярно, но къде прекарва тридесетте или четиридесетте минути от момента, в който напусне преддверието и се качи на асансьора, до момента, в който влезе в дневната си? В никакъв случай не във фоайето.
	— Може би клечи в тоалетната.
	— Никой не го прави толкова редовно. — Гаскил се изправи, приближи до масичката за кафе и разгърна комплект подробни планове на апартамента на Румел, получени от предприемача, построил сградата. Той ги разгледа внимателно сигурно за петнадесети път.
	— Антиките трябва да са в сградата.
	— Проверихме всички апартаменти, от първия етаж до покрива — каза Потъл. — Всички са наети от постоянните им обитатели.
	— Ами онзи, който е точно под Румел? — попита Гаскил.
	Потъл започна да рови из купчина компютърни разпечатки.
	— Сидни Камър и съпругата му Кенди. Той е един от онези известни корпоративни адвокати, които спестяват на клиентите си плащането на сума ти данъци.
	Гаскил погледна към Потъл.
	— Кога за последен път Камър и съпругата му са се появили?
	Потъл прегледа дневника, в който отбелязваха кога живущите в сградата са влизали или излизали от нея по време на наблюдението.
	— Никакви ги няма. Изобщо не са се появявали.
	— Обзалагам се, че ако проверим, ще установим, че семейство Камър живее в къща някъде в предградията за богаташи и никога не стъпва в апартамента си.
	— Може да са на почивка.
	От портативната радиостанция на Гаскил внезапно долетя гласът на агент Бевърли Суейн.
	— Виждам голям фургон за превозване на мебели, който влиза на заден ход в сутерена на сградата.
	— Ти бюрото на охраната ли обслужваш или проверяваш сутерена?
	— Все още съм в преддверието, обхождам си постовия участък, както правят в армията — побърза да отговори Суейн. Нахакана дребничка блондинка, подвизавала се по плажовете на Калифорния, преди да постъпи на работа в Митническото управление, тя беше най-добрият таен агент в екипа на Гаскил и единственият, който се намираше в сградата на Румел. — Ако мислиш, че ми е писнало да гледам монитори, на които се виждат сутерени, асансьори и коридори, и съм тръгнала да хвана някой полет до Таити, наполовина си прав.
	— Спести си парите — отвърна Потъл. — На Таити няма нищо, освен високи палми и екзотични плажове. Това го има и във Флорида.
	— Затвори главния вход — нареди Гаскил. — После отскочи до сутерена и разпитай носачите. Разбери дали някой се нанася или изнася от сградата, кой апартамент и защо работят по никое време.
	— Тръгвам — отговори Суейн като се прозяваше.
	— Надявам се да не срещне някое чудовище — каза Потъл.
	— Какво чудовище? — попита Гаскил, повдигнал въпросително вежди.
	— Нали се сещаш, всички онези глупави филми на ужасите, където сама жена в къщата чува странен шум в мазето. Тръгва надолу по стълбите да види какво става, без да запали лампата или държи в ръка кухненски нож, за да се защити.
	— Типична скапана холивудска режисура — сви рамене Гаскил. — Не се тревожи за Бев. Сутеренът е осветен като булевард Лас Вегас, а тя е въоръжена с деветмилиметров колт „Комбат Къмандър“. Жал ми е за бедното чудовище, което би се нахвърлило върху нея.
	Тъй като сега апартаментът на Румел беше тъмен, Гаскил се отдели от бинокъла за няколко минути, за да излапа половин дузина глазирани понички и да пресуши един термос със студено мляко. Той тъжно съзерцаваше празната кутия за понички, когато Суейн се обади, за да докладва.
	— Носачите разтоварват мебели за един от апартаментите на деветнадесетия етаж. Оплакват се, че работят толкова късно, но им плащали добре за извънредния труд. Не могат да кажат защо клиентът се е разбързал толкова, само предполагат, че става дума за едно от онези корпоративни премествания, които стават в последната минута.
	— Възможно ли е да вкарват тайно антики в жилището на Румел?
	— Накарах ги да отворят вратата на фургона. Натъпкан е с мебели в стил арт деко.
	— Добре, наглеждай ги какво правят през няколко минути.
	Потъл надраска нещо в бележника си и окачи слушалката на стенния телефон в кухнята. Когато се върна при Гаскил, който стоеше до прозореца, по лицето му играеше сдържана усмивка.
	— Шапка свалям на интуицията ти. Домашният адрес на Сидни Камър е в Лейк Форест.
	— Готов съм да се хвана на бас с теб, че най-големият клиент на Камър е Адолфъс Румел — позволи си да отбележи Гаскил.
	— А пък ако ми кажеш на кого е дал под наем апартамента си Камър, ще обереш овациите на публиката и ще спечелиш едногодишен запас от „Кити литър“*.
	[* „Кити литър“ — марка хигиенна постелка за домашни котки. — Б.пр. ]
	— Сигурно на Адолфъс Румел.
	Потъл изглеждаше доволен от себе си.
	— Смятам, че спокойно можем да извикаме „Еврика“.
	Гаскил погледна през вдигнатата завеса към дневната на Румел от другата страна на улицата, внезапно разгадал тайната му. Когато заговори, тъмните му очи бяха добили замислен вид.
	— Скрито стълбище, което тръгва от фоайето — каза той, като подбираше внимателно думите си, сякаш описваше сценарий, който се канеше да напише. — Румел излиза от асансьора, отваря скрита врата към стълбището и слиза в апартамента, който се намира под неговия, където в продължение на четиридесет и пет минути се наслаждава тайно на своята частна сбирка от съкровища. После се връща горе, налива си бренди и заспива доволен. Странно, но не мога да не му завидя.
	Потъл трябваше да се надигне, за да потупа Гаскил по рамото.
	— Поздравявам те, Дейв. Сега не ни остава нищо друго, освен да се сдобием със заповед за обиск и да нахълтаме неочаквано в апартамента на Румел.
	Гаскил поклати глава.
	— Заповед, да. Нахлуване на цяла армия агенти, не. Румел има влиятелни приятели в Чикаго. Не можем да си позволим голяма шумотевица, която би могла да доведе до масирана критика в медиите или до неприятен съдебен процес. Особено, ако съм сбъркал в предположението си. Едно безшумно малко претърсване от теб, мен и Бев Суейн ще бъде достатъчно да открием колекцията на Румел от произведения на изкуството.
	Потъл облече тренчкота си, непрестанен източник на приятелски закачки от страна на колегите му агенти и се запъти към вратата.
	— Съдията Олдрич спи леко. Ще го измъкна от леглото и ще се върна с документите преди слънцето да изгрее.
	— Постарай се да стане по-бързо — шеговито се усмихна Гаскил. — Целият тръпна в очакване.
	Когато Потъл излезе, Гаскил се свърза със Суейн.
	— Докладвай какво става с носачите.
	Бевърли Суейн седеше зад бюрото на охраната в преддверието на сградата, в която се намираше апартаментът на Румел и наблюдаваше редица от четири монитора. Тя видя как носачите на мебели излязоха от обхвата на камерата. Суейн започна да натиска бутоните на дистанционното устройство и да се прехвърля от камера на камера, монтирани на стратегически места в сградата. Откри носачите да излизат от товарния асансьор на деветнадесетия етаж.
	— До момента са качили една кушетка, две тапицирани кресла с малки масички и опаковани каси, в които според мен има домакински уреди, съдове, кухненски принадлежности, аксесоари за баня, дрехи. Нали знаеш, неща от този род.
	— Връщат ли нещо във фургона?
	— Само празни каси.
	— Мислим, че открихме къде Румел крие антиките си. Потъл отиде да вземе заповед за обиск. Ще влезем веднага щом се върне.
	— Това е добра новина — рече Суейн, като въздъхна. — Почти забравих как изглежда светът извън това проклето преддверие.
	Гаскил се засмя.
	— Не е станал по-хубав. Постой кротко на стегнатия си малък задник още няколко часа.
	— Мога да сметна това изявление за сексуален тормоз — превзето каза Суейн.
	— Просто един комплимент, агент Суейн — уморено отвърна Гаскил — просто един комплимент.


	Денят, който последва зората, беше красив, свеж и хладен, с едва доловим ветрец, подухващ от езерото Мичиган. „Фармърс Олмънак“ беше прогнозирал циганско лято за района на Големите езера. Дано да е така, надяваше се Гаскил. Есен, по-топла от обичайната, означаваше още няколко дни риболов на езерото Уисконсин край хижата, в която обичаше да се усамотява. Личният му живот беше белязан от самота, откакто след двадесетгодишен брак съпругата му беше починала от сърдечна недостатъчност, причинена от повишено съдържание на желязо в организма, болест, известна като хемохроматоза. Той вложи цялата си любов в работата си и прекарваше свободното си време настанен удобно в лодката си „Бостън Уейлър“ с извънбордов двигател, планирайки разследванията си и анализирайки данни, докато хвърляше въдицата за щука или костур.
	Застанал до Потъл и Суейн в асансьора, който се издигаше към апартамента на Румел, Гаскил препрочиташе текстовата формулировка на заповедта за обиск за трети път. Съдията беше разрешил претърсване на апартамента на Румел, но не и този на Камър на долния етаж, тъй като не виждаше основателна причина. Това щеше да ги затрудни, ала не много. Вместо да влязат направо в помещенията, където, Гаскил беше сигурен, че се намираха антиките, трябваше да открият скрития вход и да се спуснат отгоре.
	Изведнъж в съзнанието му изплува странна мисъл: какво щеше да прави, ако колекционерът беше купувал имитации и фалшифицирани произведения на изкуството? Румел нямаше да бъде първият колекционер, комуто пробутват боклуци, в необузданото му желание да се сдобие с произведения на изкуството, без значение дали източникът им е законен, или не. Той се отърси от тази черногледа мисъл и изпита задоволство от добре свършената работа. Само след няколко минути щеше да настъпи кулминацията на дългите часове неуморни усилия.
	Суейн беше набрала кода, който позволяваше асансьорът да подмине апартаментите на останалите живеещи в сградата и да се отвори направо в апартамента на Румел. Вратите се открехнаха и те стъпиха върху мраморния под на фоайето, без да известят за пристигането си. Гаскил по навик попипа деветмилиметровия си автоматичен пистолет в раменния кобур. Потъл откри бутона на домофона върху един бюфет и го натисна. Из апартамента се разнесе силен звън.
	Последва кратко мълчание, след което отговори натежал от сън глас:
	— Кой е?
	— Мистър Румел — заговори Потъл в домофона. — Бихте ли дошъл до асансьора, моля?
	— По-добре си вървете. Ще се обадя на охраната.
	— Не си правете труда. Ние сме федерални агенти. Моля, подчинете се и ще ви обясним причината за нашето присъствие.
	Суейн гледаше как лампичките за етажите над асансьора примигват, докато той автоматично се спускаше надолу.
	— Ето защо никога няма да наема апартамент на последния етаж — с престорена сериозност заяви тя. — Натрапниците могат да нахълтат в частния ти асансьор по-лесно, отколкото да откраднат „Мерцедес Бенц“.
	Румел се появи по пижама, с чехли и старомоден плюшен халат. Материалът на халата напомни на Гаскил за покривката на леглото в къщата на баба му, върху която беше спал като малко момче.
	— Казвам се Дейвид Гаскил. Аз съм специален агент при Митническото управление на Съединените щати. Имам заповед, утвърдена от федералния съд, за претърсване на жилището ви.
	Румел с безразличие надяна чифт очила без рамки и започна да чете заповедта, като че ли беше сутрешният вестник. Отблизо той изглеждаше с цяло десетилетие по-млад от своите седемдесет и шест години. И въпреки че току-що беше станал от леглото, беше нащрек и както винаги педантичен.
	Обзет от нетърпение, Гаскил го заобиколи.
	— Извинете ме.
	Румел вдигна поглед.
	— Можете да претърсвате стаите ми, колкото си искате. Нямам какво да крия.
	В държанието на богатия търговец на железни отпадъци не се долавяше нито грубост, нито раздразнителност. Той сякаш приемаше с охота неочакваното посещение и даже си даваше вид, че съдейства.
	Гаскил знаеше, че това беше просто поза.
	— Интересува ни само фоайето ви.
	Той беше инструктирал Суейн и Потъл какво да търсят и те веднага се захванаха за работа. Всеки процеп и съединение бяха внимателно оглеждани. Но огледалото най-много заинтригува Суейн. Като жена тя се почувства инстинктивно привлечена от него. Тя внимателно огледа отражателния слой, но не можа да открие по него и най-малкия дефект. Стъклото беше скосено по краищата, а в ъглите бяха гравирани цветя. Доколкото можеше да прецени, то беше от осемнадесети век. Тя не можа да се сдържи и се зачуди кои ли са били всички онези хора, стояли пред него през изминалите триста години, вперили поглед в отраженията си. Образите им все още бяха тук. Тя ги усещаше.
	После огледа внимателно изящно изваяната рамка, отрупана с позлатени херувими. С присъщата й остра наблюдателност тя забеляза мъничкия процеп върху врата на единия от херувимите. Суейн хвана леко главата и се опита да я завърти надясно. Тя остана неподвижна. После опита в обратната посока и главата се завъртя, докато се обърна с лицето назад. Чу се ясно доловимо изщракване, едната страна на огледалото се открехна и спря на няколко сантиметра от стената.
	Тя надзърна през пролуката надолу към скритото стълбище и каза:
	— Предположението ти се оказа вярно, шефе.
	Румел пребледня, когато Гаскил отвори широко огледалото. Обзет от задоволство, той се усмихна широко. Ето това Гаскил харесваше най-много в работата си, сблъсъкът на интелекти, който достигаше връхната си точка с решителната победа над противника му.
	— Апартаментът долу е собственост на моя адвокат, Сидни Камър — заяви Румел и в очите му проблеснаха хитри искрици. — Заповедта ви дава право да претърсвате само моето жилище.
	Гаскил порови малко в джоба на якето си и извади една кутийка с примамка за костур, рибарска блесна, която беше купил предния ден. Той протегна ръка и пусна кутийката надолу по стълбите.
	— Извинете моята непохватност. Надявам се, мистър Камър няма да има нищо против да си прибера собствеността.
	— Нямате право! — изломоти Румел.
	Отговор не последва. Следван от Потъл, едрият митнически агент вече слизаше по стълбите, като спря само да вдигне кутийката със стръв за костур. Това, което видя, щом стигна на долния етаж, накара дъха му да секне.
	Стаите на апартамента бяха пълни с великолепни произведения на изкуството от предколумбово време. От тавана в стъклени витрини висяха тъкани от инките платове. Цяла една стая беше отделена само за церемониални маски. Други бяха пълни с разкошни украшения за глава, изрисувани със сложни плетеници керамични съдове и екзотични скулптури. Всички врати в апартамента бяха свалени, за да се улесни достъпа, мивките, шкафчетата и останалите принадлежности в кухните и баните бяха изнесени, за да се осигури повече място за огромната колекция. Гаскил и Потъл стояха поразени от грандиозната гледка, която представляваха подредените антики. Количеството им беше много по-голямо, отколкото очакваха.
	След като първоначалното смайване премина, Гаскил се втурна от стая в стая да търси гвоздея на колекцията. Това, което намери, беше счупена, празна стъклена витрина в центъра на една от стаите. Обзет от разочарование, той извика:
	— Мистър Румел! Елате тук!
	Придружен от Суейн, напълно сломеният и разстроен Румел бавно пристъпи в изложбеното помещение. Обзет внезапно от ужас, той замръзна на място, сякаш пронизан в стомаха от някое от бойните копия на инките, окачени на стената.
	— Тя е изчезнала! — простена той. — Позлатената мумия от Тиаполо е изчезнала.
	Лицето на Гаскил се изопна и помръкна. Върху пода от двете страни на празната витрина бяха струпани купчина мебели — кушетка, малки масички и две кресла. Той погледна към Потъл, а после към Суейн.
	— Носачите — едва доловимо произнесе той с дрезгав глас. — Откраднали са мумията под носа ни.
	— Те напуснаха сградата преди час — глухо каза Суейн.
	Потъл изглеждаше като поразен от гръм.
	— Твърде късно е да предприемем издирване. Сигурно вече са скрили мумията на сигурно място. — После добави: — Ако не се намира на някой самолет, на път да напусне страната.
	Гаскил се отпусна тежко на едно от креслата.
	— А бяхме на косъм от откриването й — глухо промърмори той. — Да не дава господ мумията отново да изчезне за цели седемдесет и шест години.


>	Част II
>	В търсене на „Консепсион“

>>	14

	Главното пристанище на Перу, Каляо, било основано от Франсиско Писаро през 1537 година и бързо се превърнало в основния морски пункт, от който потегляло златото и среброто, ограбено от империята на инките. Самото пристанище на свой ред било ограбено от Франсис Дрейк четиридесет и една години по-късно. Владичеството на Испания в Перу завършило почти в точката, откъдето започнало завладяването му. Последните испански военни части се предали на Симон Боливар* през 1825 година и Перу станало суверенна държава за първи път от падането на инките. Свързано понастоящем с Лима в един ширнал се на всички страни столичен мегаполис, двата града заедно дават подслон на около 6.5 милиона души.
	[* Симон Боливар (1783 — 1830) — знаменит южноамерикански генерал и държавник, освободил от испанско владичество Венецуела и днешна Колумбия, а през 1824 г. основал нова държава — Боливия. — Б.пр.]
	Разположени край низините в западното подножие на Андите, годишното количество валежи в Каляо и Лима възлиза само на 41 милиметра, което прави местността наоколо една от най-студените и сухи пустини в областите, близо до екватора. Единствената вода, като се изключи прекомерната влажност, тече в няколкото потока и реката Римак, които извират от Андите.
	След като заобиколи северния край на Сан Лоренцо, големият крайбрежен остров, който брани естествено оформеното пристанище на Каляо, капитан Стюарт заповяда да намалят хода, когато до „Дийп Фадъм“ пристана една голяма моторна лодка и пристанищният лоцман скочи на подвижната въжена стълба и се покачи на борда. Щом лоцманът вкара благополучно кораба в главния канал, капитан Стюарт пое отново командването от мостика и умело спря големия изследователски кораб до кея на главния пътнически терминал. Под зоркия му поглед въжетата бяха надянати около големите ръждясали кнехтове. Едва тогава той изключи системата за автоматично управление и позвъни на главния механик, за да му каже да спре двигателите.
	Всички, които бяха застанали край корабния релинг, бяха изненадани от гледката на над хиляда души, тълпящи се на кея. Докато спуснаха трапа, заедно с въоръжената военна охрана и големия брой полицаи към него започнаха да си пробиват път новинарски телевизионни екипи с камери и фотографи от пресата, за да заемат удобна позиция. Зад представителите на средствата за масова информация стоеше група от засмени правителствени служители, а отзад махаха с ръце щастливите родители на студентите по археология.
	— И все пак няма диксиленд оркестър, който да свири „В очакване на Робърт Е. Лий“ — с престорено разочарован тон заяви Пит.
	— Нищо не може да измъкне човек от депресия по-добре от аплодисментите и приветствията на гражданството — каза Джордино, оглеждайки неочакваните посрещани.
	— Не съм очаквала такова внушително посрещане — силно впечатлена промълви Шанън. — Не мога да повярвам, че вестта се е разнесла толкова бързо.
	Майлс Роджърс вдигна единия от трите фотоапарата, провесени на врата му и започна да снима.
	— Имам чувството, че тук присъства половината правителство на Перу.
	На дока цареше радостна възбуда. Малки дечица размахваха перуански и американски знаменца. Сред тълпата се разнесе рев, щом студентите по археология излязоха пред мостика и започнаха да махат и викат на родителите си, когато ги видяха. Единствен Стюарт изглеждаше притеснен.
	— Боже мой, надявам се, че всички тези хора не се канят да нахлуят на борда на кораба ми.
	— Твърде много нападатели, за да ги отблъснем — сви рамене Джордино. — По-добре да свалиш флага и да помолиш за милост.
	— Нали ви казах, че студентите ми произхождат от влиятелни семейства — щастливо заяви Шанън.
	Незабелязан от тълпата, един дребен мъж с очила и кожено куфарче в ръка чевръсто се провря сред люшкащото се насам-натам множество и заобиколи кордона на охраната. Той изтрополи нагоре по все още спускащия се трап, преди някой да успее да го спре и скочи на палубата с въодушевеното изражение на рънинг бек*, който току-що е пресякъл головата линия. Той приближи Пит и Джордино и се ухили.
	[* Рънинг бек (бягащ защитник) — пост в американския футбол. — Б.пр.]
	— Струва ми се, че скромността и благоразумието не са измежду силните ви страни.
	— Опитваме се да не се набиваме в очите на хората — каза Пит, преди да се усмихне широко и да прегърне дребничкия мъж. — Радвам се да те видя, Руди.
	— Изглежда никога не можем да ти се изплъзнем — сърдечно рече Джордино.
	Руди Гън, заместник-директорът на НЮМА, се здрависа със Стюарт и беше представен на Шанън и Роджърс.
	— Нали ще ме извините, ако отмъкна тези двама разбойника преди започването на приветствената церемония? — любезно попита той.
	Без да чака за отговор, той ловко се спусна през един люк и тръгна по тесния коридор. Гън беше помагал при проектирането на „Дийп Фадъм“ и добре познаваше разположението на корабната палуба. Той спря пред вратата на заседателната зала, отвори я и влезе, като се запъти право към председателското място и измъкна от куфарчето си бележник с жълти страници, пълни с бележки, докато Пит и Джордино се настаняваха в две от кожените кресла.
	Въпреки че и Джордино, и Гън бяха ниски, приликата между тях беше като между гибон и булдог. Докато Гън беше тънък като момиче, Джордино беше един огромен вървящ мускул. Умствените им способности също бяха различни.
	Джордино беше хитър и отракан. Гън беше направо гений. Първенец на випуска си в Академията на Военноморските сили и бивш флотски командир, който лесно би могъл да се издигне до някоя високопоставена щабна длъжност в Министерството на ВМС, той беше предпочел науката за морските дълбини в НЮМА пред науката за военното дело. Изключително късоглед, той се взираше през масивни очила с рогови рамки, но никога не пропускаше и най-лекото движение в радиус от двеста ярда около себе си.
	Пит заговори пръв.
	— Защо толкова сте се разбързали да ни изпратите с Ал обратно при онзи отвратителен понор, за да извадим някакъв си труп?
	— Искането дойде от Митническото управление на Съединените щати. Обърнаха се с настоятелна молба към адмирал Сандекър да им заеме най-добрите си хора.
	— И теб в това число.
	— Бих могъл лесно да изклинча с оправданието, че текущите ми проекти съвсем ще зациклят в мое отсъствие. Адмиралът нямаше да се поколебае да изпрати някой друг. Но едно птиченце ми подшушна, че възнамерявате да търсите, при това без официално разрешение, някакъв изчезнал галеон из еквадорските пущинаци.
	— Хирам Йегър — подхвърли Пит. — Не трябваше да забравям, че вие двамата сте неразделни като Франк и Джеси Джеймс.
	— Не можах да се сдържа и предпочетох да зарежа еднообразното вашингтонско ежедневие. Реших да съчетая малко работа с приключение и доброволно се нагърбих с неприятната задача да ви инструктирам и да участвам с вас в митническата операция.
	— Искаш да кажеш, че си преметнал Сандекър и си офейкал от града? — попита Пит.
	— За щастие на всички заинтересовани, той не знае за издирването на галеона. Поне засега.
	— Той не е от хората, които лесно могат да бъдат заблудени — сериозно каза Джордино.
	— Не и за дълго време — добави Пит. — Сигурно вече те е усетил.
	Гън махна нехайно с ръка.
	— Вие двамата няма от какво да се страхувате. По-добре аз, отколкото някой беден глупак, който няма представа каква каша можете да забъркате. Останалите бюрократи в НЮМА биха могли да надценят способностите ви.
	Джордино направи кисела физиономия.
	— И ние му викаме приятел?
	— Какво толкова би могла да направи НЮМА за Митническото управление? — попита Пит.
	Гън пръсна върху масата куп листа.
	— Проблемът е сложен, но става дума за кражба на древни произведения на изкуството.
	— Не излиза ли това извън компетенциите ни? Нашата работа е да извършваме изследвания и проучвания под водата.
	— Разрушаването с цел плячкосване на подводни археологически обекти е наша работа — сериозно заяви Гън.
	— А как се вписва в картината изваждането на трупа на доктор Милър?
	— Това е само първата стъпка в сътрудничеството ни с Митническото управление. Убийството на световноизвестен антрополог е в основата на тяхното разследване. Те подозират, че убиецът е високопоставен член на международен синдикат от грабители и се нуждаят от доказателство, за да предявят обвинение. Освен това се надяват да използват убиеца като ключ за вратата, която води към ръководителите на цялата операция за извършване на кражби и контрабанда. Що се отнася до свещения кладенец, Митническото управление и перуанските власти смятат, че от дъното му е било извадено огромно количество древни предмети, които вече са изпратени към складовете на черноборсаджиите по целия свят. Милър е открил кражбата и е бил премахнат, за да не се разприказва. Те искат ние, по специално ти и Ал, да претърсим дъното на кладенеца за доказателства.
	— А нашият план за издирване на изчезналия галеон?
	— Свършете си работата при кладенеца и ще ви отпусна малка сума от бюджета на НЮМА за финансиране на вашето издирване. Това е всичко, което мога да ви обещая.
	— Ами ако адмиралът ти забрани? — попита Джордино.
	Гън сви рамене.
	— Той ми е началник, както и на вас. Аз съм стара флотска кримка. Свикнал съм да се подчинявам на заповеди.
	— Аз пък съм стара кримка от авиацията — отвърна Пит. — И ги оспорвам.
	— Ще мислим за това, като му дойде времето — каза Джордино. — Нека първо приключим с претърсването на понора.
	Пит пое дълбоко дъх и се отпусна в креслото.
	— Защо да не свършим нещо полезно, докато Йегър и Пърлмутър се занимават с проучването. Когато се измъкнем от джунглата, те би трябвало вече да разполагат с някои конкретни сведения.
	— Митническите агенти имат още една молба — каза Гън.
	— Какво друго, по дяволите, са включили в списъка с исканията си? — грубо попита Пит. — Да организираме леководолазна фиеста за сувенири, които туристите са изхвърлили от корабите, страхувайки се от митничарите?
	— Става дума за нещо далеч по-сериозно — търпеливо обясни Гън. — Настояват, освен това, да се върнете в Града на мъртвите.
	— Сигурно си мислят, че предмети, върху които вали дъжд, минават в графата за откраднати под водата стоки — язвително заяви Джордино.
	— Хората от Митническото управление страшно много се нуждаят от опис.
	— На древните предмети в храма? — попита недоверчиво Пит.
	— След проведеното разследване перуанската полиция е установила, че малко след вашето бягство по-голямата част от предметите е била изнесена от храма — обясни Гън. — Митническите агенти по света имат нужда от описания, за да могат да разпознаят предметите, ако започнат да се появяват на търгове или в частни колекции, галерии и музеи в богатите развити страни. И се надяват, че едно повторно пътуване до мястото на престъплението ще опресни спомените ви.
	— Събитията се нижеха твърде бързо, за да ни остане време за опис.
	Гън кимна с разбиране.
	— Но някои от предметите сигурно са се запечатали в паметта ви, особено по-открояващите се. Ти какво ще кажеш, Ал?
	— Аз бях зает да обикалям руините и да търся радиостанция — рече Джордино. — Нямах време да разглеждам нещата.
	Пит вдигна ръце към главата си и започна да разтрива слепоочията си.
	— Може би ще успея да си спомня петнадесет-двадесет от предметите, които биеха на очи.
	— Можеш ли да ги скицираш?
	— Никак не ме бива за художник, но мисля, че ще успея да направя сравнително точни скици. Няма нужда да ходя отново там. Със същия успех бих могъл да нарисувам това, което си спомням, докато се излежавам край плувния басейн на някой курортен хотел.
	— Звучи ми разумно — с радост изрече Джордино.
	— Не — каза Гън — не е разумно. Вашата задача е много по-отговорна. Колкото и да ми се свива стомахът при тази мисъл, вие, разбойници на средна възраст, сте перуански национални герои. Не само Митническото управление се нуждае от вашите услуги, а и Държавният департамент има нужда от вас.
	Джордино погледна към Пит.
	— Още една проява на списъка от закони на Джордино. Всеки човек, доброволно изявил желание да участва в спасителна операция, сам се превръща в жертва.
	— Какво общо има Държавният департамент с нашето връщане до храма? — поиска да узнае Пит.
	— След подписването на Споразумението за свободна търговия с Южна Америка нефтената и минната промишленост бяха денационализирани. Понастоящем няколко американски компании са в заключителната фаза на преговорите си за оказване помощ на Перу в по-рационалното използване на природните му богатства. Страната отчаяно се нуждае от чуждестранни инвестиции, а има достатъчно пари, готови да потекат към нея. Пречка за това са работническите синдикати и противниците на закона за чуждестранно участие в икономиката на страната им. Като спасихте живота на синовете и дъщерите на местните големци, вие с Ал косвено оказахте влияние върху известен брой гласове.
	— Добре де, ще произнесем реч в местния „Елкс Клуб“ и ще ни връчат почетна грамота.
	— Дотук чудесно — каза Гън. — Но експертите от Държавния департамент и комисията в Конгреса, която отговаря за страните от Латинска Америка, считат, че вие двамата трябва да останете по-дълго тук и да вдигнете акциите на мръсните янки, като помогнете да бъде спряно ограбването на културното наследство на Перу.
	— С други думи, почитаемото ни правителство е решило да се възползва от човеколюбивия ни имидж докрай — със смразяващ тон произнесе Пит.
	— Нещо такова.
	— И Сандекър се съгласи.
	— Иска ли питане! — потвърди Гън. — Адмиралът никога не пропуска възможност да се подмаже на Конгреса, ако това може да доведе до отпускане на повече средства за бъдещата работа на НЮМА.
	— Кой ще дойде с нас?
	— Доктор Алберто Ортис от Националния институт за култура в Чиклайо ще ръководи екипа от археолози. Доктор Келси ще му помага.
	— Без надеждна охрана все едно сами да си търсим белята.
	— Перуанците ни увериха, че ще изпратят отлично обучена охранителна част, която да контролира долината.
	— Но може ли да им се гласува доверие? Не искам отново да попадна на някоя армия от престъпни наемници.
	— Нито пък аз — твърдо го подкрепи Джордино.
	Гън разпери безпомощно ръце.
	— Мога само да предам това, което ми беше казано.
	— Ще ни трябва по-добро оборудване от това, което имахме при последното пътуване.
	— Дайте ми списък и аз ще се заема с осигуряването му.
	Пит се обърна към Джордино.
	— Нямаш ли ясното усещане, че пак ни прекараха?
	— С приблизителност мога да кажа — заяви набитият италианец, — че това е за около четиристотин тридесет и седми път.
	Пит не гореше от желание да се спусне повторно в понора. Атмосферата около него беше мрачна, в дълбините му имаше нещо зловещо. Във въображението му зейналата дупка приличаше на устата на дявола. Това видение беше толкова нелепо, че той се опита да го изтрие от съзнанието си, ала то беше заседнало там като смътен спомен за някакъв отвратителен кошмар и не искаше да изчезне.


>>	15

	Два дни по-късно, около осем часа сутринта, бяха завършени приготовленията за гмуркането, за да се извади трупа на Док Милър от свещения кладенец. Докато Пит се взираше в повърхността на понора, покрита със слуз, всички негови опасения се изпариха. Отвратителната дупка изглеждаше все така страховита, както и при първото му идване тук, но той беше оцелял от смъртоносното й течение и се беше изкачил по стръмните й стени. Сега, след като скритите й тайни му бяха известни, тя вече не представляваше никаква опасност. Първата прибързана, планирана на място спасителна операция скоро беше забравена. Сегашният проект беше изпипан до най-малки подробности.
	Верен на думата си, Гън беше наел два хеликоптера и изнамерил отнякъде необходимата за изпълнението на задачата екипировка. Цял един ден беше необходим за извозването на доктор Келси и Майлс Роджърс, леководолазния екип и оборудването до мястото и за възстановяване на разрушения лагер. Гън беше известен с това, че никога не проявяваше небрежност към операциите, които ръководеше. Краен срок нямаше и той без да бърза, планира прецизно всеки от етапите. Нищо не беше оставено на случайността.
	Когато първият хеликоптер на Гън кацна, един петдесетчленен отряд от елитните специални части за сигурност вече беше пристигнал на мястото. Южноамериканските мъже се сториха дребни на ръст на високите северноамериканци. Изражението на лицата им би могло да мине за хрисимо, ала те бяха жилави типове, закалени от дългите години на сражения с партизаните от „Сияен път“ в обраслите с гъсти гори планински райони и лишените от растителност крайбрежни пустини. Те бързо изградиха укрепления около лагера и изпратиха патрули в заобикалящата ги джунгла.
	— Искаше ми се и аз да дойда с теб — каза застаналата зад Пит Шанън.
	Той се обърна и се усмихна.
	— Не виждам защо. Трудно бих нарекъл изваждането на човешки труп, който е започнал да се разлага в тази затоплена от тропическия климат супа, приятно преживяване.
	— Съжалявам, не исках да прозвучи толкова коравосърдечно. — В очите й се четеше мъничко тъга. — Изпитвах дълбоко възхищение към Док. Но археологът в мен отчаяно желае да изследва дъното на свещения кладенец.
	— Не храни напразни надежди да откриеш съкровище от антики — утеши я Пит. — Ще останеш разочарована. Всичко, което видях, беше цял акър тиня, от която се подаваше един испанец от старо време.
	— Поне на Майлс позволи да се гмурне с вас и да направи снимки.
	— Защо бързаш толкова?
	— Можете да размътите дъното и да разместите антиките от местата им, докато вадите тялото.
	Пит я изгледа с невярващи очи.
	— И за теб това е по-важно, отколкото да покажеш почитта си към Док Милър?
	— Док е мъртъв — сухо отбеляза тя. — Археологията е точна наука, която борави с мъртви неща. Док най-добре от всички разбираше това. И най-малкото разместване би могло съществено да промени важни открития.
	Пит започна да вижда една страна от характера на Шанън, която беше изцяло делова.
	— След като Ал и аз извадим останките на Милър, можете на воля да се гмуркате с Майлс и да вадите антики. Но внимавайте да не бъдете отново завлечени в онази странична пещера.
	— Веднъж ми стига — усмихна се сурово тя. После по лицето й се изписа загриженост. — Внимавай и не поемай излишни рискове.
	След това го целуна леко по бузата, обърна се и забърза към палатката си.


	Спускането във водата протече гладко благодарение на един малък кран и лебедка с електродвигател, управлявани под зоркия поглед на Руди Гън. Когато Пит се озова на около метър от водата, той освободи осигурителния механизъм, който го придържаше към въжето на лебедката. Както се очакваше, горният, покрит със слуз слой на водата беше топъл, но не си спомняше миризмата му да е била толкова остра. Той се отпусна лениво по гръб и зачака да изтеглят въжето горе, за да спуснат и Джордино.
	Шлемът на Пит беше свързан към комуникационен и обезопасителен кабел, докато Джордино щеше да се гмурка свободно и без ограничения, разчитайки на указанията, които Пит щеше да му подава посредством сигнали с ръце. Щом приятелят му леководолаз се озова в слузта до него, Пит посочи надолу и като се претърколиха напред, те се гмурнаха в дълбините на понора. Двамата се придържаха един до друг, за да не се разделят и изгубят в потискащия мрак, преди да достигнат невероятно бистра вода на дълбочина четири метра под повърхността на кладенеца. Пред погледа им от мрака изплуваха сивкаво-кафеникавата тиня и камъните по дъното и започнаха да се приближават към тях. Щом до тях останаха два метра, те се отпуснаха в хоризонтално положение и Пит направи знак с ръка да преустановят всякакво движение. Внимателно, за да не вдигне облак от тиня, той измъкна един прът от неръждаема стомана, вързан към навито на макара найлоново въже и го заби в една гънка на утайката.
	— Какво става? — прозвуча в слушалките, монтирани в шлема на Пит, гласът на Гън.
	— Стигнахме дъното и започваме кръгово претърсване за трупа — отговори Пит, като развиваше въжето.
	Пит определи местоположението им по компаса и започна да обикаля около пръта, който стърчеше от тинята, като увеличаваше разстоянието и отпускаше въжето, сякаш следваше детска въртележка. Той бавно плуваше над тинята, като се оглеждаше на всички страни, а Джордино се носеше малко по-назад и встрани от плавниците на Пит. Те скоро забелязаха осапунените останки на Док Милър в прозрачната водна бездна.
	През изминалите няколко дни, откакто за първи път беше видял трупа, неговото състояние се беше влошило. От местата, където кожата беше оголена, липсваха малки парченца. Пит тъкмо се мъчеше да си обясни причината за това, когато зърна една странна риба, покрита с ярки петна и светещи люспи, която се стрелна напред и започна да кълве окото на Док. Той отпъди хищната риба с големина на малка пъстърва и се зачуди как беше попаднала в този дълбок понор насред джунглата.
	Той даде с ръка знак на Джордино, който извади една гумирана торба от раницата, прикрепена с ремъци на гърдите му, над колана с тежести. Миризмата на разлагащ се труп не може да бъде доловена под водата. Така казват. Може би си въобразяваха, но миризмата на смърт сякаш се лееше през дихателните им накрайници, като че ли въздухът в леководолазните им бутилки беше замърсен с нея. Невъзможно, разбира се, но я кажете това на спасителните екипи, които добре знаят каква отвратителна гледка представляват престоялите дълго време под вода мъртъвци.
	Без да губят време за оглед на тялото, те започнаха да действат с максималната бързина, която ръцете им позволяваха и нахлузиха торбата върху трупа, като внимаваха да не размътят водата. Утайката никак не им помагаше. Тя започна да се издига на талази в плътен облак, който напълно ги лиши от видимост. Те продължиха да работят слепешком, като внимателно затвориха ципа на торбата и се увериха, че от него не се подава никаква плът. Когато неприятната задача беше изпълнена, Пит докладва на Гън.
	— Прибрахме тялото и започваме да се издигаме.
	— Разбрано — отговори Гън. — Ще спуснем товароподемна примка с носилка.
	Пит сграбчи ръката на Джордино през облака от утайка и му даде знак да потеглят нагоре. Те започнаха да вдигат останките на Док Милър към слънчевата светлина. Когато стигнаха до повърхността, внимателно положиха тялото в носилката и го закрепиха с ремъците с токи. После Пит съобщи това на Гън.
	— Готово е за вдигане.
	Докато Пит наблюдаваше как носилката се издига към ръба на понора, той с тъга си помисли, че би искал да познава истинския Стив Милър, а не човекът, който се представяше за него. Уважаваният антрополог беше убит, без да знае защо. Отрепките, които бяха прерязали гърлото му, дори не бяха го предупредили. Той така и не беше разбрал, че убийството му, дело на един психопат, беше съвсем ненужно. Докторът представляваше просто една пожертвана пешка в голямата игра за кражби на антики и произведения на изкуството, в която залозите бяха огромни.
	Нямаше какво повече да се направи. Тяхната част в операцията по изваждането на трупа беше приключила. Пит и Джордино можеха само да се носят по повърхността, в очакване кабелът на лебедката да бъде спуснат отново. Джордино погледна въпросително към Пит и извади дихателния накрайник от устата си.
	„Все още имаме доста въздух — написа той върху комуникационната дъска. — Защо да не поогледаме наоколо, докато чакаме следващия курс на асансьора?“
	Предложението напълно съвпадна с мисълта, която се въртеше в главата на Пит. Тъй като не можеше да свали шлема си и да приказва, той отговори върху своята комуникационна дъска: „Стой наблизо и се хвани за мен, ако течението те повлече“.
	После посочи с жест надолу. Джордино кимна и заплува до него. Двамата се гмурнаха и отново размахаха плавници към дъното на понора.
	Загадката, която измъчваше Пит, беше липсата на древни предмети в тинята. Кости да, наоколо гъмжеше от тях. Но след половинчасово претърсване на дъното те не откриха никакви следи от древни предмети. Нищо, с изключение на бронята на напълно запазения скелет, който беше открил при първото си спускане и дихателния апарат, който Пит беше свалил преди да започне изкачването на кладенеца. Бяха му необходими само две минути, за да открие мястото. Костеливата ръка все още стърчеше нагоре, а единият пръст сочеше в посоката, където беше лежал Милър.
	Пит бавно се носеше около облечения в броня испанец, като от време на време оглеждаше сумрачните дълбини на понора, нащрек за най-малкото раздвижване на утайката, което би сигнализирало за появата на загадъчното течение. Той имаше чувството, че дълбоко в очните кухини на черепа някой следеше всяко негово движение. Зъбите му бяха застинали в подигравателна усмивка, която го дразнеше и примамваше едновременно. Слънчевата светлина, която идваше отгоре, се процеждаше през слузта и придаваше на костите призрачен зеленикав оттенък.
	Джордино бавно плуваше наблизо, като наблюдаваше Пит с хладно любопитство. Той не можеше да си представи какво толкова е заинтригувало неговия приятел. Старите кости не представляваха никакъв интерес за Джордино. Останките на петстотингодишния испанец не извикваха нищо във въображението му, освен, може би, избухването, което щеше да последва, щом Шанън Келси разбереше, че нейният скъпоценен археологически обект е бил преместен, преди тя да успее да го проучи.
	В съзнанието на Пит не се въртяха такива мисли. Той беше започнал да си дава сметка, че присъствието на скелета тук не се вписваше в околната обстановка. Пит потърка леко с пръст нагръдника на бронята. Отдели се тънка люспица ръжда, под която се показа гладък, без следи от ръждиви петънца, здрав метал. Кожените ремъци, които пристягаха бронята към гръдния кош, бяха невероятно добре запазени. Добре запазени бяха и закопчалките, които свързваха ремъците. Те имаха вид на метални токи на стари обувки, престояли в някоя ракла на тавана в продължение на едно или две поколения.
	Той се отдалечи с плуване на няколко метра от скелета и издърпа от тинята една кост, пищял, ако се съдеше по формата й. После се върна и я приближи до стърчащата от лакътя нагоре ръка на испанеца. Костта от тинята беше много по-груба и проядена, както и по-силно оцветена от минералите във водата. В сравнение с нея костната структура на скелета беше гладка. След това огледа зъбите, които бяха в забележително добро състояние и откри коронки на два от кътниците, не от злато, а от сребро. Пит не беше специалист по зъболечението през шестнадесети век, но знаеше, че европейците бяха започнали да запълват дупчици и да обличат зъби едва към края на осемнадесети век.
	— Руди?
	— Слушам — отговори Гън.
	— Изпрати ми въжето, моля те. Искам да вдигна нещо.
	— Вече спускаме въже с малка тежест, прикрепена към края му.
	— Опитайте да го спуснете там, където виждате мехурчетата ни.
	— Ще го направим. — Настъпи мълчание, а после в слушалките на Пит прозвуча гласът на Гън, този път леко напрегнат. — Вашата археоложка се разбесня. Казва, че не може да пипате нищо там долу.
	— Направи се, че е някъде далеч и спусни въжето.
	— Тя вдига страхотна олелия тук, при нас — нервно отвърна Гън.
	— Или спусни въжето, или хвърли нея в понора — с нетърпящ възражения глас отсече Пит.
	— Чакай така.
	След няколко минути от зелената бездна изплува малка кука, завързана за найлоново въже и тупна в тинята на два метра от тях. Джордино с лекота доплува до нея, хвана въжето с едната си ръка и се върна обратно. Леко и внимателно, като някой джебчия, който измъква чужд портфейл, Пит уви свободния край на въжето около ремъка, който придържаше нагръдника на бронята към скелета и го пристегна с куката. Той погледна към Джордино и вдигна палец нагоре. Джордино кимна, но малко се изненада, когато Пит пусна въжето и го остави да се отпусне, без да помръдне скелета от мястото му.
	Изтеглиха ги от понора един след друг. Докато кранът го вдигаше за обезопасителния кабел, Пит погледна надолу и се зарече, че никога вече няма да влезе в това отвратително тресавище. Край понора го очакваше Гън, който го издърпа на сушата и му помогна да свали шлема.
	— Слава богу, че се върнахте — каза той. — Онази побъркана жена заплаши, че ще ми простреля тестисите.
	Джордино се засмя.
	— Тя научи това от Пит. Просто се благодари, че името ти не е Амару.
	— Какво… това пък какво беше?
	— Друга история — каза Пит, като пое с наслада влажния планински въздух.
	Той тъкмо се мъчеше да се измъкне от леководолазния си костюм, когато Шанън се завтече към него като побесняла гризли, на която са откраднали малките.
	— Предупредих те да не размествате нито един от предметите — рязко изрече тя.
	Пит я изгледа продължително, а зелените му очи бяха странно омекнали и изпълнени с разбиране.
	— Нищо не е останало за местене — най-сетне каза той. — Някой те е изпреварил. Всички древни предмети, които преди месец са се намирали в твоя свещен кладенец, са изчезнали. По дъното са останали само пръснати кости от животни и жертви на религиозните ритуали.
	Тя го изгледа недоверчиво с широко отворени светлокафяви очи.
	— Сигурен ли си?
	— Искаш ли доказателство?
	— Имаме си наше собствено оборудване. Ще се спусна в кладенеца и сама ще проверя.
	— Няма нужда — посъветва я той.
	Тя се обърна и извика на Майлс Роджърс:
	— Хайде да се приготвяме.
	— Почнеш ли да ровиш из тинята със сигурност ще умреш — каза Пит безстрастно, като преподавател, който изнася лекция по физика.
	Може би Шанън не чу какво й каза Пит, но Роджър го чу.
	— Мисля, че ще е по-добре да се вслушаме в това, което Дърк казва.
	— Не искам да прозвучи като обида, но той няма нужната квалификация, за да ме убеди.
	— Ами ако е прав? — простичко попита Роджърс.
	— Доста време чаках да огледам и проуча дъното на кладенеца. Ти и аз щяхме насмалко да загинем, докато се опитвахме да разкрием тайните му. Не мога да повярвам, че там долу няма ценни антики, които биха ни разказали твърде много за онази епоха.
	Пит взе въжето, което се спускаше във водата и го хвана в ръката си, без да го опъва.
	— Ето го доказателството. Дръпни това въже и ти гарантирам, че ще се откажеш от намерението си.
	— Закачил си другия му край? — предизвикателно попита тя. — За какво?
	— За един скелет, предрешен като испански конквистадор.
	— Ти си невероятен! — безпомощно рече тя.
	Беше минало доста време, откакто за последен път жена го беше гледала по този начин.
	— Мислиш, че съм луд? Че всичко това ми доставя удоволствие? Никак не ми е приятно да си губя времето постоянно, за да ти спасявам задника. Добре, щом искаш да умреш и да бъдеш погребана на хиляди парченца, прав ти път!
	По лицето й се прокрадна колебание.
	— Не те разбирам.
	— Може би е дошло време за малка демонстрация. — Пит леко набра въжето, докато то се опъна. После рязко го дръпна.
	За момент нищо не се случи. После от дъното на кладенеца се разнесе тътен, силата му нарасна и накара варовиковите стени да потреперят. Мощта на експлозията беше поразителна. Подводният взрив приличаше на избухването на огромен дълбочинен заряд. От понора изригна стълб от кипяща бяла пяна и зелена слуз, който изпръска всички и всичко в радиус от двадесет метра около ръба. Тътенът на експлозията се разнесе над джунглата, докато пръските падаха обратно в понора, оставяйки след себе си гъста мъгла, която се издигна в небето и скри за известно време слънцето от погледа им.


>>	16

	Шанън стоеше полуподгизнала и гледаше към своя любим свещен кладенец, сякаш се чудеше дали да й прилошее, или не. Всички наоколо стояха като статуи, внезапно замръзнали от ужас. Само Пит изглеждаше така, като че ли беше видял нещо, на което всеки ден ставаше свидетел.
	Недоумението започна да чезне и на негово място в очите на Шанън се появиха колебливите наченки на разбиране.
	— Откъде, за бога, знаеше…
	— Че е заложен капан? — довърши Пит. — Не беше трудно да стигна до този извод. Човекът, поставил цели четиридесет и пет килограма експлозив под скелета, е допуснал две основни грешки. Първо, защо е измъкнал всички антики, а е оставил онази, която най-много бие на очи. И второ, костите не може да са на повече от петдесет години, а бронята не е достатъчно ръждясала, за да е престояла под водата четири века.
	— Кой би направил това? — смаяно попита Роджърс.
	— Същият човек, който е убил Док Милър — отговори Пит.
	— Самозванецът?
	— По-вероятно Амару. Човекът, който се е престорил на Милър, не е искал да рискува операцията да бъде разкрита и разследвана от перуанските власти, не и преди да изнесат всичко от Града на мъртвите. Древните предмети в кладенеца са били ограбени от „Солпемачако“ много преди вашето пристигане. Затова самозванецът е изпратил зов за помощ, когато ти и Шанън сте изчезнали в понора. Това е било част от тайния план вашата смърт да изглежда като нещастен случай. Той е бил до голяма степен сигурен, че течението ще ви отнесе в съседната пещера, преди да успеете да претърсите изцяло дъното и да разберете, че всички древни предмети са били извадени, но въпреки това е решил да се подсигури и е спуснал долу фалшивия конквистадор просто като примамка, за да бъдете разкъсани от взрива, ако течението не ви отнесе.
	В очите на Шанън се четеше тъга и разочарование.
	— В такъв случай всички антики от свещения кладенец са изчезнали.
	— Мисълта, че са били отнесени, но не и унищожени би могла да ти послужи до известна степен като утеха — каза Пит.
	— Те ще се появят — опита се да я утеши Джордино. — Не могат да останат вечно скрити в частната колекция на някой богаташ.
	— Вие не разбирате що за наука е археологията — унило заяви Шанън. — Нито един учен не може да проучи предметите, да ги класифицира или установи произхода им, ако не знае къде точно са били открити. Сега не можем да научим нищо за хората, които са живели някога тук и са построили града. Един огромен архив, цяло богатство от сведения за онази епоха е безвъзвратно загубено.
	— Съжалявам, че всичките ти надежди и усилия се оказаха напразни — искрено каза Пит.
	— Напразни, да — произнесе тя, вече съвсем разстроена. — Това е истинска трагедия.
	Руди Гън се върна от хеликоптера, с който щяха да пренесат трупа на Милър в моргата в Лима.
	— Съжалявам, че ви прекъсвам — обърна се той към Пит. — Нашата работа тук свърши. Предлагам да се натоварим на хеликоптера, да потеглим и да се срещнем с доктор Ортис в Града на мъртвите.
	Пит кимна и се обърна към Шанън.
	— Е, да поемаме към следващото опустошено място, което твоите крадци на антики са оставили след себе си.


	Доктор Алберто Ортис беше слаб, жилав старец, прехвърлил неотдавна седемдесетте години. Той стоеше встрани от площадката за кацане и излитане на хеликоптери, облечен в бяла дочена риза и също такива панталони. По лицето му се спускаха дълги и буйни побелели мустаци, които му придаваха вид на застарял мексикански бандидо от обява за издирвани престъпници. Ако контрастите бяха неговата запазена марка, това беше демонстрирано от широкопола панамена шапка с шарена панделка, чифт скъпи дизайнерски сандали и висока чаша с изстудено питие в едната му ръка. Ако някой холивудски режисьор търсеше човек, който да пресъздаде образа на богат безделник в поредната епопея, чието действие се развиваше из пристанищата в южната част на Тихия океан, той щеше да реши, че доктор Ортис идеално пасва за тази роля. Мъжете от НЮМА едва ли си бяха представяли, че най-известният перуански експерт по древна култура ще изглежда по този начин.
	Той приближи, за да поздрави новодошлите, стиснал чашата с питието в лявата си ръка и протегнал дясната, за да се ръкува с тях.
	— Подранихте — произнесе сърдечно той на почти безукорен английски. — Очаквах ви след не по-рано от два-три дни.
	— Проектът на доктор Келси беше преустановен неочаквано — каза Пит, като стисна силната му мазолеста ръка.
	— Тя с вас ли е? — попита Ортис, като погледна зад широките рамене на Пит.
	— Ще пристигне утре сутринта. Спомена нещо за заснемане на резбата върху някакъв каменен олтар край кладенеца. — Пит се обърна, за да му представи останалите. — Аз съм Дърк Пит, а това са Руди Гън и Ал Джордино. Ние сме от Националната агенция за подводни и морски изследвания.
	— За мен е голямо удоволствие да се запозная с вас, господа. Радвам се на възможността лично да ви благодаря, че спасихте живота на нашите младежи.
	— Ще ми бъде приятно отново да се позабавлявам из двореца — каза Джордино, като оглеждаше покрития с белези от сражението храм.
	Ортис се засмя при тази очевидна липса на ентусиазъм.
	— Не мисля, че последното ви посещение е било кой знае колко приятно.
	— Публиката не ни обсипа с рози, това поне е сигурно.
	— Къде бихте искали да разпънем палатките си, докторе? — попита Гън.
	— Нищо подобно — каза Ортис и зъбите му проблеснаха под мустаците. — Моите хора почистиха една гробница, принадлежала на богат търговец. Място има достатъчно, а и ще бъдете на сухо, ако завали. Не е четиризвезден хотел, разбира се, но ще видите, че ще ви бъде удобно.
	— Надявам се, че вече не служи за жилище на истинския си собственик — предпазливо рече Пит.
	— Не, не, в никакъв случай — отвърна Ортис, който не разбра шеговитата забележка на Пит. — Крадците са изнесли всички кости и тленни останки, докато трескаво са ровили за антики.
	— Можем да преспим в постройката, която крадците са използвали като щаб — предложи Джордино, като се помъчи да си осигури по-луксозен подслон.
	— Съжалявам, хората ми и аз вече я обявихме за наша оперативна база.
	Джордино изгледа сърдито Гън.
	— Нали ти казах да се обадиш предварително и да направиш резервация.
	— Елате, господа — развеселено заяви Ортис. — Ще ви разведа лично из Пуебло де лос Муертос на път за жилището ви.
	— Тукашните жители сигурно са взимали пример от слоновете — каза Джордино.
	Ортис се засмя.
	— Не, не, чачапойците не са идвали тук да умират. Това е било свещено място за погребения, което според тях било междинна спирка по пътя им към следващия живот.
	— И тук не е живеел никой? — попита Гън.
	— Само свещениците и работниците, които са строели погребалните къщи. За останалите е било забранено.
	— Бизнесът им сигурно е процъфтявал — каза Пит, като оглеждаше лабиринта от крипти, разпръснати из цялата долина и издълбаните като пчелни кутийки в медена пита гробници по стръмните скали.
	— Чачапойското общество е било силно разслоено, но за разлика от инките не е имало кралски елит — обясни Ортис. — Градовете в конфедерацията били управлявани от учени старейшини и военни капитани. Те и богатите търговци са могли да си позволят изграждането на богато украсени мавзолеи, в които да почиват между двата си живота. Бедните са били поставяни в погребални статуи от глина с човешка форма.
	Гън погледна с любопитство към археолога.
	— Мъртвите са били поставяни в статуи?
	— Да, тялото на покойника било поставяно в клекнало положение, с колене под брадичката. После около него поставяли конус от пръчки, подобен на кафез. След това измазвали кафеза с влажна глина, която образувала обвивка около тялото. Най-накрая върху него извайвали глава с лице, което горе-долу приличало на човека вътре. След като погребалното вместилище изсъхнело, опечалените го поставяли в предварително издълбана ниша или подходяща пукнатина в повърхността на скалата.
	— Собственикът на местното погребално бюро сигурно е бил доста търсена личност — отбеляза Джордино.
	— Все още не съм проучил подробно града — каза Ортис, — но смятам, че той непрестанно е бил в строеж и се е разраствал в периода между 1200 и 1500 година от нашата ера, преди да бъде изоставен. Вероятно известно време след испанската конквистада.
	— Дали инките са погребвали своите мъртъвци тук след покоряването на чачапойците? — попита Гън.
	— Не така масово. Открих само няколко гробници, строежът и оформлението на които са типични за инките от по-късно време.
	Ортис ги поведе по древна улица, застлана с камъни, чиято повърхност беше изгладена от природните стихии. Той влезе в погребален паметник с форма на бутилка, изграден от плоски камъни и украсен с редове от ромбоидни мотиви, примесени със зигзагообразни шарки. Изработката беше прецизна, на детайлите беше обърнато особено внимание, а архитектурата беше великолепна. Паметникът завършваше с тесен, заоблен купол, висок 10 метра. Входът също беше оформен като бутилка и беше толкова тесен, че през него можеше да се провре не повече от един човек наведнъж. От улицата към външния портал се издигаха стъпала, а после се спускаха надолу към пода на гробницата. Тежката миризма на влага и мухъл във вътрешната погребална зала се стоварваше върху носа като удар с юмрук. Пит усещаше витаещото наоколо величие и призрачното присъствие на хората, които бяха извършили последния обред и бяха затворили криптата за, както са си мислели, вечни времена, без да предполагат, че един ден тя щеше да подслони живи хора, които щяха да се родят едва след петстотин години.
	По каменния под и в погребалните ниши, които бяха почистени, нямаше обредни предмети. В средата на сводестия таван, който се извисяваше нагоре и навътре от вертикалните стени, се усмихваха лъчезарно странни, издялани от камък лица с големината на поднос за сервиране. В долната част на стените стърчаха изваяни от камък змийски глави с големи очи и оголени зъби, върху които бяха опънати хамаци. Освен това, работниците на Ортис бяха застлали пода със сламени рогозки. Окачено на гвоздей, забит в тесния процеп между дяланите камъни, висеше дори едно малко огледало.
	— Според мен е построена около 1380 година — каза Ортис. — Великолепен образец на чачапойската архитектура. Има всички удобства, които може да предложи един дом, с изключение на баня. На около петдесет метра на юг обаче има планински поток. Що се отнася до другите ви нужди, сигурен съм, че ще намерите начин да се оправите.
	— Благодарим ви, доктор Ортис — каза Гън. — Вие сте изключително любезен.
	— Моля ви, наричайте ме Алберто — отвърна той, като повдигна рунтавата си бяла вежда. — Вечеря точно в осемнадесет часа при мен. Смятам, че ще се оправите из града.
	— Маршрутът ми е познат — потвърди Джордино.


	След освежаваща баня в ледената вода на потока, за да измият потта от изминалия ден, мъжете от НЮМА се избръснаха, облякоха топли дрехи, които да ги предпазват от студения нощен въздух в Андите и поеха през Града на мъртвите към командния пост на перуанското светило на културата. Ортис ги посрещна на входа и им представи четирима от помощниците си от Националния институт за култура в Чиклайо, нито един от които не говореше английски.
	— По едно питие преди вечеря, господа? Имам джин, водка, скоч и писко, местно бяло бренди.
	— Пристигнал си добре подготвен — отбеляза Гън.
	Ортис се засмя.
	— Това, че работим в труднодостъпни райони на страната не означава, че не можем да си осигурим някое и друго човешко удобство.
	— Ще опитам местното бренди — каза Пит.
	Джордино и Гън не бяха така авантюристично настроени и предпочетоха скоч с лед. След като наля питиетата, Ортис с жест ги покани да се настанят на старомодните брезентови сгъваеми столове.
	— До каква степен са пострадали древните предмети по време на ракетния обстрел? — подхвана разговора Пит.
	— Малкото предмети, които крадците са оставили след себе си, са изпочупени от нападалите каменни блокове. Боя се, че повечето са толкова натрошени, та не подлежат на реставриране.
	— И не открихте нищо, което си струва да бъде спасено.
	— Пипали са чисто. — Ортис тъжно поклати глава. — Учудвам се на бързината, с която са разкопали руините на храма, измъкнали са малко повредените и запазените древни предмети и са избягали с цели четири тона товар, преди да успеем да ги пипнем на местопрестъплението. Това, което първите испански ловци на съкровища и техните престорено набожни отци мисионери не са успели да ограбят от градовете на инките и да изпратят в Севиля, е открито и разпродадено от проклетите хакероси.
	— Хакероси? — попита Гън.
	— Местните разбойници, които ограбват древни гробове — обясни Джордино.
	Пит го изгледа с любопитство.
	— Откъде знаеш това?
	— Като се навърташ край археолози, няма начин да не научиш едно-друго.
	— Трудно е да виним изцяло хакеросите — каза Ортис. — Бедните фермери от високопланинските райони страдат от тероризма, инфлацията и корупцията. Те ги лишават от малкото, което успяват да изкарат от земята. Пълното ограбване на археологическите обекти и продажбата на древните предмети дават възможност на тези хора да си купят някои дреболии, които облекчават ужасната им беднотия.
	— Значи доброто и лошото вървят ръка за ръка — отбеляза Джордино.
	— За нещастие, след тях, за учени като мен не остава за изследване нищо, освен някоя и друга кост и строшени глинени съдове. Цели сгради — храмове и дворци — биват опустошавани и разрушавани заради архитектурната им украса, а издълбаните върху камък орнаменти се продават на възмутително ниски цени. Нищо не бива пощадено. Камъните от стените биват отнасяни и използвани като евтини строителни материали. Голяма част от архитектурната красота на тези сгради е унищожена и безвъзвратно загубена.
	— Доколкото разбирам, това е семейно занимание — каза Пит.
	— Да, претърсването на подземни гробници се предава от поколение на поколение от векове насам. Бащи, братя, чичовци и братовчеди — всички работят рамо до рамо. Това се е превърнало в обичай, традиция. Цели групи се събират заедно да копаят за древни съкровища.
	— И основната им цел са гробниците — предположи Гън.
	— Там са скрити повечето от древните съкровища. Богатствата на повечето древни империи са били погребани с техните управници и богаташи.
	— Вярвали са дълбоко, че могат да ги вземат със себе си — каза Джордино.
	— Още неандерталците, през египтяните, та до инките — продължи Ортис, — те всички са вярвали, че животът продължава в отвъдния свят. При това не прераждане, имайте предвид, а живот като този, който са живели на земята. Затова вземали със себе си в гроба и най-скъпите за тях вещи. Освен съкровища, много крале и императори вземали със себе си и своите любими съпруги, приближени велможи, войници, слуги и животни. Ограбването на гробове е старо колкото проституцията.
	— Жалко, че американските ръководители не постъпват като тях — хапливо отбеляза Джордино. — Помислете само, когато някой президент умре, той може да заповяда да бъде погребан с целия Конгрес и половината администратори бюрократи.
	Пит се засмя.
	— Ритуал, който повечето от американските граждани ще приветстват.
	— Много от сънародниците ми изпитват същите чувства към нашето правителство — подкрепи го Ортис.
	Гън попита:
	— Как намират гробовете?
	— По-бедните хакероси търсят с търнокопи и лопати и дълги метални пръти. Богатите организации, които крадат и се занимават с контрабанда, от друга страна, използват скъпи модерни металотърсачи и приземни радиолокационни прибори.
	— А сблъсквал ли си се със „Солпемачако“ в миналото? — попита Пит.
	— На четири други исторически обекта — Ортис се изплю на земята — винаги закъснявах. Те са като смрад от неизвестен източник. Организацията съществува. Това е съвсем сигурно. Виждал съм трагичните последствия от техните грабежи. Но все още не съм открил неоспорими доказателства, водещи към негодниците, които плащат на хакеросите и после изнасят тайно нашето историческо наследство на международния нелегален пазар.
	— Вашата полиция и силите за сигурност не могат ли да спрат потока от крадени съкровища? — попита Гън.
	— Да спреш хакеросите е все едно да се опиташ да задържиш живак в ръцете си — отговори Ортис. — Печалбата е твърде голяма, а и те са твърде много. Както сами сте се уверили, всеки военен или правителствен служител може да бъде подкупен.
	— Трудна работа имаш, Алберто — съчувствено произнесе Пит. — Не ти завиждам.
	— И неблагодарна — мрачно каза Ортис. — За бедните планинци аз съм враг. А богатите семейства се пазят от мен като от чума, защото самите те събират хиляди ценни антики за себе си.
	— Изглежда се намираш между чука и наковалнята.
	— Точно така. Моите колеги от други културни учреждения и музеи в цялата страна се надпреварват да откриват обекти с огромни съкровища, но винаги губим от хакеросите.
	— Вашето правителство не ви ли оказва помощ — попита Джордино.
	— Да се получат средства от правителството или частни лица за археологически проучвания е непосилна задача. Жалко, ала никой сякаш не желае да инвестира в историята.
	Разговорът се завъртя около други теми след като един от помощниците на Ортис съобщи, че вечерята е готова. Двете блюда бяха задушено говеждо с много подправки и печена местна царевица с боб. Единственият намек за по-изискана вечеря беше отличното перуанско червено вино и плодовата салата. Десертът се състоеше от сиропирано манго.
	Когато се събраха на топло около лагерния огън, Пит попита:
	— Мислиш ли, че Тупак Амару и неговите хора са ограбили до шушка Града на мъртвите или все още има гробници и сгради, които не са открити?
	Ортис изведнъж засия като маяк.
	— Хакеросите и техните шефове от „Солпемачако“ са престояли тук само колкото да плячкосат това, което са видели, древните предмети, които лесно са успели да открият на повърхността. Ще бъдат необходими години, за да се направят пълни археологически разкопки на Пуебло де лос Муертос. Аз горещо вярвам, че тепърва ни предстои да открием по-голямата част от съкровищата.
	Сега, след като настроението на Ортис се беше подобрило значително, а стомахът му беше сгрят от многобройните чаши бяло бренди, Пит подхвана отдалеч.
	— Кажи ми, Алберто, познаваш ли добре легендите за изчезнали съкровища на инките след пристигането на испанците?
	Ортис запали дълга, тънка пура и дръпна няколко пъти, докато краят й почервеня и във влажния и все по-студен нощен въздух се издигна струйка дим.
	— Знам само няколко. Ако моите предци бяха описвали подробно своето ежедневие, би могло да съществува по-голямо изобилие от разкази за изчезнали съкровища на инките. Ала за разлика от маите и ацтеките в Мексико, цивилизациите в Перу не са оставили след себе си много йероглифни символи. Те никога не са създавали азбука или система от идеограми за общуване. Като се изключат разпръснатите на различни места рисунки по сгради, керамични съдове и платове, разказите за техния живот и легендите им са малко.
	— Мислех си за изчезналото съкровище на Хуаскар.
	— Ти си чувал за него?
	— Доктор Келси ми разказа. Тя описа огромна златна верига, което ми прозвуча доста преувеличено.
	Ортис кимна.
	— Точно тази част от легендата е вярна. Великият цар на инките Хуайна Капак заповядал в чест на раждането на неговия син Хуаскар да бъде изработена огромна златна верига. Много години по-късно, когато Хуаскар наследил баща си на престола, той наредил царското съкровище да бъде тайно изнесено от столицата на инките Куско и скрито, за да не попадне в ръцете на неговия брат Атахуалпа, който по-късно узурпирал царството след продължителна гражданска война. Огромното съкровище, освен златната верига, включвало статуи в естествен ръст, тронове, дискове във формата на слънце, както и всяко насекомо и животно, известни на инките, изваяни от злато и сребро и украсени със скъпоценни камъни.
	— Никога не съм чувал за такова огромно съкровище — каза Гън.
	— Инките имали толкова много злато, че не можели да разберат защо испанците толкова ламтят за него. Тази мания се превърнала в част от мита за Ел Дорадо. Испанците загивали с хиляди, докато търсели съкровището. Германците и англичаните, в това число и сър Уолтър Рейли*, също преровили планините и джунглите, но никой не го открил.
	[* Сър Уолтър Рейли (1554 — 1618) — английски благородник, войник, изследовател и писател, фаворит на Елизабет I. Замислил и организирал няколко колонизаторски експедиции до Америка. През 1595 година организирал експедиция до Ориноко, да търси Ел Дорадо. Автор на стихове, политически есета и философски трактати. Екзекутиран по време на царуването на Джеймс I през 1618 година по обвинение в държавно предателство. — Б.пр.]
	— Доколкото разбирам — каза Пит, — веригата и останалата част от съкровищата са били пренесени в някаква страна, отвъд земята на ацтеките, и заровени.
	Ортис кимна.
	— Така гласи историята. Но дали наистина е било отнесено на север с флотилия от кораби, все още не е потвърдено със сигурност. Доказано е обаче, по несъмнен начин, че съкровището е било охранявано от чачапойски воини, от които била съставена личната гвардия на владетелите на инките, след като тяхната конфедерация била покорена от Хуайна Капак през 1480 година.
	— Каква е историята на чачапойците? — попита Гън.
	— Тяхното име означава Хора от облаците — отговори Ортис. — И все още никой не е написал — тепърва предстои да бъде написана тяхната история. Техните градове, както добре знаете от скорошните си преживявания, са погребани в една от най-непроходимите джунгли в света. Към днешна дата археолозите не разполагат нито със средства, нито с пособия да проведат подробни, широкомащабни изследвания и разкопки на чачапойските руини.
	— Значи те си остават загадка — каза Пит.
	— В много отношения. Чачапойците, според инките, били с бяла кожа, синеоки и зеленооки. Разказват, че жените им били много красиви и високо ценени както от инките, така и от испанци. Били също така доста високи. Един италиански изследовател открил скелет в чачапойска гробница, който бил доста по-висок от два метра.
	Пит беше заинтригуван.
	— Близо седем фута?
	— Точно така — отвърна Ортис.
	— А съществува ли възможност те да са били потомци на по-ранни изследователи от Стария свят, може би на викингите, които да са прекосили Атлантическия океан, да са навлезли нагоре по Амазонка и да са се заселили в Андите?
	— Винаги са съществували множество теории за презокеанска миграция в Южна Америка, както през Атлантическия, така и през Тихия океан — отговори Ортис. — Научният термин за предколумбови пътувания до и от други континенти, е дифузионизъм. Интересна концепция, която не се приема безрезервно, но и не се отхвърля категорично.
	— Има ли доказателства? — попита Джордино.
	— Най-вече косвени. Древни глинени съдове, открити в Еквадор, по които има същите шарки, както на културата Айну в северна Япония. Испанците, както и самият Колумб, разказват, че са виждали бели хора, които плавали с големи кораби край бреговете на Венецуела. Португалците открили едно племе в Боливия, с бради по-големи от тези на европейците, в противовес на факта, че у повечето индианци липсва лицево окосмяване. Съобщенията на водолази и рибари за открити римски или гръцки амфори във водите край Бразилия са нещо обичайно.
	— Гигантските каменни глави в културата на олмеките в Мексико определено имат черти на чернокожи африканци — каза Пит, — а доста от издяланите от камък лица във всички мезоамерикански цивилизации имат ориенталски черти.
	Ортис кимна в знак на съгласие.
	— Змийските глави, които украсяват много от пирамидите и храмовете на маите, си приличат като две капки вода с главите на драконите, изваяни в Япония и Китай.
	— Има ли обаче неопровержимо доказателство? — попита Гън.
	— Не, до този момент не са открити предмети, за които със сигурност е доказано, че са били изработени в Европа.
	— Скептиците разполагат със силен аргумент — липсата на грънчарски колела или на средства за превоз с колела.
	— Вярно — съгласи се Ортис. — Маите наистина са използвали колелото в детските играчки, но никога за практически цели. Което никак не е чудно, като си помисли човек, че не са разполагали с впрегатни животни, докато испанците не започнали да използват коня и вола.
	— Но човек би си помислил, че те биха могли да намерят приложение на колелото, да кажем, за извозване на строителни материали — продължи да упорства Гън.
	— Историята ни учи, че китайците разработили ръчната количка шестстотин години преди тя да достигне до Европа — възрази Ортис.
	Пит допи последните остатъци от брендито си.
	— Струва ми се невъзможно в този отдалечен район да е съществувала развита цивилизация, която не е изпитала външно влияние.
	— Хората, които днес живеят в планините, потомци на чачапойците, разказват за някакъв богоподобен мъж, който се появил сред предците им от морето на изток преди много векове. Той ги научил на основните принципи на строителството, на науката за звездите и основите на религията.
	— Сигурно обаче е забравил да ги научи на писмо — иронично отбеляза Джордино.
	— Още един довод срещу предколумбов контакт — каза Гън.
	— Този свят човек имал гъста бяла коса и буйна брада — продължи Ортис. — Той бил много висок, носел дълга бяла роба и проповядвал доброта и милосърдие към всички. Останалата част от разказа твърде много напомня за историята на Исус, за да бъде приета буквално — местните хора сигурно са вмъкнали събития от живота на Христос в древната история след като приели християнството. Той обикалял страната, лекувал болните, карал слепите отново да прогледнат и вършел всякакви чудеса. Дори вървял по вода. Хората му издигали храмове и извайвали образа му от дърво и камък. Трябва да добавя, че нито един от тези портрети не е бил открит досега. Почти дословно същият мит е стигнал през вековете до нас от ранните мексикански култури в лицето на Кетцалкоатъл, древният мексикански бог.
	— Вярваш ли поне малко в тази легенда? — попита Пит.
	Ортис поклати глава.
	— Не и докато не изкопая нещо съществено, чиято автентичност бих могъл да удостоверя с положителност. Някои от отговорите обаче можем да получим съвсем скоро. Един от вашите университети в Съединените щати понастоящем извършва изследвания на ДНК от тленните останки на чачапойци, извадени от гробници. Ако се окажат успешни, те ще бъдат в състояние да кажат дали чачапойците са дошли от Европа или са еволюирали самостоятелно.
	— А какво ще кажеш за съкровището на Хуаскар? — каза Пит, като върна разговора към основната му тема.
	— Откритие, което би могло да смае света — отвърна Ортис. — Ще ми се да мисля, че съкровището все още съществува в някоя забравена пещера в Мексико. — После изпусна облак дим от пурата си и се загледа във вечерните звезди. — Веригата ще представлява невероятно откритие. Но за археолозите най-важните находки ще бъдат огромният слънчев диск от масивно злато и позлатените мумии на царските особи, които изчезнали заедно с веригата.
	— Позлатените мумии — повтори като ехо Гън. — Нима инките са запазвали мъртъвците си като египтяните?
	— Процесът на балсамиране не е бил толкова сложен както при египтяните — обясни Ортис. — Но труповете на върховните управници или Сапа Инки както ги наричали, били покривани със злато и се превръщали в култови предмети в религиозните ритуали на народа. Мумиите на мъртвите царе живеели в свои собствени дворци, били често преобличани с нови дрехи, устройвали им пищни гощавки, а за харемите им подбирали най-красивите жени. Избрани да ги обслужват, бих добавил, а не да се отдават на некрофилия.
	Джордино погледна към сенките на града.
	— Звучи ми като прахосване на парите на данъкоплатците.
	— За поддръжката им следели цели орди от жреци — продължи Ортис, — които доста добре печелели от грижите си за щастието на мъртвите царе. Мумиите често били разнасяни из страната в цялото им великолепие, сякаш все още управлявали държавата. Излишно е да споменавам, че тези абсурдни обяснения в любов на мъртвите били съпроводени с изразходването на огромни финансови средства от съкровищницата на инките, което неимоверно помогнало за покоряването на империята по време на испанското нашествие.
	Пит вдигна ципа на коженото си яке, за да се предпази от студа и каза:
	— Докато бяхме на борда на нашия кораб, доктор Келси получи съобщение, касаещо открадната позлатена мумия, следите на която водели към един колекционер в Чикаго.
	Ортис се замисли и кимна.
	— Да, позлатената мумия от Тиаполо. Позлатата е покривала тялото на велик генерал, на име Наймлап, който бил най-приближеният съветник на един от първите царе на инките. Преди да тръгна от Лима, чух, че американските митнически агенти са открили къде се намира, но тя отново изчезнала.
	— Изчезнала? — неизвестно защо, Пит не остана твърде изненадан.
	— Ръководителят на нашето Национално министерство на културата се готвеше да се качи на самолет за Съединените щати, за да предяви претенции за собственост върху мумията и нейната позлата, когато го уведомиха, че вашите митнически агенти са закъснели. Тя била отмъкната от крадци, докато те наблюдавали нейния собственик.
	— Доктор Келси каза, че изображенията, гравирани върху позлатата, описвали плаването на флотилията, която пренесла съкровището в Мексико.
	— Само няколко от изображенията са разшифровани. Съвременните учени никога не са имали възможност да проучат позлатата както трябва, преди да бъде открадната от витрината в музея в Севиля.
	— Може да се предположи — заяви Пит, — че този, който сега е откраднал мумията, възнамерява да открие златната верига.
	— Правдоподобно заключение — съгласи се Ортис.
	— В такъв случай крадците имат преднина.
	— Освен ако някой друг не открие кипуто на Дрейк — бавно изрече Пит — и пръв се добере до нея.


	— А, да, небезизвестната нефритена кутия — скептично въздъхна Ортис. — Една измислена приказка, която отказва да отмре. Значи вие също знаете за легендарния номер с въженцата, които показват къде се намира златната верига?
	— Ти не си твърде убеден в това — каза Пит.
	— Липсват неоспорими доказателства. Данните звучат твърде неубедително, за да бъдат взети на сериозно.
	— Може да бъде написана доста дебела книга за всички суеверия и легенди, които са се оказали верни.
	— Аз съм учен и прагматик — каза Ортис. — Ако такова кипу съществува, трябва да го пипна с ръка, а дори и тогава няма да бъда напълно убеден в неговата автентичност.
	— Ще ме помислиш ли за луд, ако ти кажа, че се каня да го издиря? — попита Пит.
	— Не по-луд от хилядите други, които през изминалите години са преследвали безрезултатно някаква мъглява мечта. — Ортис замълча тръсна пепелта от пурата си, а после спря тежкия поглед на сериозните си очи върху Пит. — Но те предупреждавам. Онзи, които го открие, ако то наистина съществува, ще бъде възнаграден с успех, а после обречен на провал.
	Пит отвърна на погледа му.
	— Защо обречен на провал?
	— Не ще можеш да получиш помощ от амаута, образован инка, който би могъл да разбере текста и от кипу-майок, писар, който е водел записките с помощта на това пособие.
	— Какво искаш да ми кажеш?
	— Казано просто, мистър Пит, последните хора, които биха могли да разчетат и преведат кипуто на Дрейк, са мъртви повече от четиристотин години.


>>	17

	В отдалечена, лишена от растителност част на Югозападната пустиня, на няколко километра източно от Дъглас, Аризона и само на 75 метра от границата между Мексико и Съединените щати, се издига като мавритански замък в оазис хасиендата „Ла принсеса“. Името й беше дадено от първия собственик, дон Антонио Диас, в чест на съпругата му София Магдалена, която беше починала при раждане и беше погребана в богато украсена барокова гробница, разположена между високите стени на градината. Диас, пеон, който станал миньор, забогатял неочаквано, когато изкопал огромно количество сребро от близката планина Хуачука.
	Голямото феодално имение беше разположено върху земя, дарена на Диас от генерал, а по-късно и президент на Мексико Антонио Лопес де Санта Ана, затова че беше помогнал с пари на деспота в кампанията му за завладяване на Тексас и в подетата по-късно война срещу Съединените щати. Тя завършила с провал и Санта Ана трябвало да продаде на Съединените щати долината Месиля в южна Аризона, сделка, известна като „Покупката на Гадсдън“*. С изместването на границата хасиендата на Диас се озовала в нова страна, на хвърлей място от старата.
	[* Дж. Гадсдън — посланик на САЩ в Мексико. На 30 декември 1853 година сключил сделка с мексиканското правителство от името на САЩ за закупуването на територия от 120 000 кв. км. на юг от река Хила срещу 10 милиона долара. — Б.пр.]
	Поколение след поколение хасиендата оставала собственост на рода Диас, докато през 1978 година последният останал жив член на семейството, Мария Естала, я продала на един богат финансист малко преди да почине на 94-годишна възраст. Новият собственик Джоузеф Золар не криеше факта, че е закупил хасиендата като уединено имение, в което да организира пищни приеми за знаменитости, високопоставени правителствени служители и богати бизнесмени. Гостите му пристигаха в имението със самолети или автобуси, а тържествата му бяха надлежно отразявани в жълтата хроника и заснемани за развлекателните списания с лъскави корици в цялата страна.
	Любител на антикварни предмети и запален колекционер на произведения на изкуството, Золар беше натрупал огромна сбирка от художествени творения и антики, между които имаше и добри, и лоши. Но за всяка от придобивките си той разполагаше с удостоверение, издадено от експерти и правителствени чиновници, че е била законно закупена от съответната страна и внесена с необходимите документи. Той плащаше данъците си, сделките му бяха изрядни и никога не позволяваше на гостите си да внасят наркотици в дома му. Нито един скандал не беше опетнил името на Джоузеф Золар.
	Той стоеше на терасата върху покрива сред гора от засадени в саксии растения и наблюдаваше как частният му самолет каца на пистата, която се простираше върху пустинния терен. Самолетът беше боядисан в златистокафеникав цвят с ярка пурпурна ивица по дължината на целия фюзелаж. Върху нея с жълти букви беше изписано „Золар Интернешънъл“. Той видя как от самолета слезе един мъж, облечен небрежно със спортна риза на цветя и сивкави шорти и се настани в количката за голф, която го очакваше.
	Очите под изпънатите по хирургически път клепачи на Золар блестяха като сиви кристали. Слабото, постоянно зачервено лице допълваше оредялата му, вчесана назад коса, матовочервена на цвят като мексиканска кахла. Той беше около шестдесетгодишен, с непроницаемо лице, лице, което рядко беше напускало директорските кабинети или заседателните зали, лице, белязано от вземането на трудни решения и от което лъхаше хлад от издадените смъртни присади, когато счетеше, че такива са необходими. Тялото беше дребно, ала приведено напред като на лешояд, готов да размаха криле и полети. Облечен в черен копринен анцуг, той изглеждаше безстрастен като нацистки офицер в концентрационен лагер, у когото смъртта будеше точно толкова интерес, колкото и дъждът.
	Золар зачака в горния край на стълбите госта, който се изкачваше към терасата. Те размениха сърдечни поздрави и се прегърнаха.
	— Радвам се да те видя цял и невредим, Сайръс.
	Сарасон се усмихна.
	— Нямаш представа колко малко оставаше да загубиш един от братята си.
	— Ела. Заради теб забавих обяда. — Золар поведе Сарасон през лабиринта от саксийни растения към отрупана с ястия маса, разположена под навес от палмови клонки. — Избрал съм отлично шардоне, а готвачът ми е приготвил вкусно задушено свинско филе.
	— Някой ден ще ти го отмъкна — каза Сарасон.
	— Не вярвам — засмя се Золар. — Аз съм го разглезил. Радва се на твърде много привилегии, за да ме напусне.
	— Завиждам ти за начина на живот.
	— А аз на теб. Никога не губиш авантюристичния си дух. Непрестанно се измъкваш от лапите на смъртта и на полицията в някоя пустиня или джунгла, когато би могъл да ръководиш бизнеса си от някоя луксозна корпоративна кантора и да възлагаш мръсната работа на други.
	— Вегетирането от девет до пет никога не ми е било в кръвта — каза Сарасон. — Намирам участието в мръсни сделки за вълнуващо предизвикателство. Трябва да дойдеш с мен някой път.
	— Не, благодаря ти. Предпочитам удобствата на цивилизацията.
	Сарасон забеляза една маса, върху която бяха поставени четири белязани от времето парчета дърво, подобни на клони, всяко дълго около метър. Заинтригуван, той приближи и ги разгледа внимателно. Те представляваха избелели от слънцето корени на канадска топола, които при естествения си растеж бяха придобили формата на причудливи човешки фигури с гръден кош, ръце и крака и заоблени глави. Върху главите грубо бяха издялани лица с оцветени детински черти.
	— Нови придобивки? — попита той.
	— Доста редки религиозни церемониални идоли, принадлежащи на малко известно индианско племе — отговори Золар.
	— Как се сдоби с тях?
	— Двама търсачи на антики за черния пазар ги намерили в каменно жилище, което открили в подножието на една стръмна скала.
	— Истински ли са?
	— Да, напълно. — Золар взе един от идолите и го постави изправен на крака. — За индианците монтоло, които живеят в пустинята Сонора до река Колорадо, те олицетворяват боговете на слънцето, луната, земята и животворната вода. Издялани са преди доста векове и са били използвани в специални церемонии, които отбелязвали навлизането на момчетата и момичетата във възрастта на юношеството. Ритуалът бил изпълнен с мистицизъм и се провеждал на всеки две години. Тези идоли лежат в основата на религията на монтоло.
	— Колко смяташ, че струват?
	— Заинтересован колекционер би платил от порядъка на двеста хиляди долара.
	— Толкова много?
	Золар кимна.
	— При положение, че купувачът не знае за проклятието, застигащо онези, които ги притежават.
	Сарасон се изсмя.
	— Винаги има по някое проклятие.
	Золар сви рамене.
	— Кой знае? Аз обаче научих от сигурен източник, че на двамата крадци не им провървяло. Единият загинал при автомобилна катастрофа, а другият се заразил от някаква неизличима болест.
	— И ти вярваш на тези измишльотини?
	— Аз вярвам единствено в благата, които животът предлага — каза Золар, като хвана брат си под ръка. — Да вървим. Обядът ни очаква.
	След като прислужницата им наля вино, те чукнаха чаши и Золар кимна към Сарасон.
	— И така, братко, разкажи ми за Перу.
	На Сарасон винаги му ставаше забавно, като си помислеше, че баща им беше настоял неговите синове и дъщери да приемат и бъдат записани под различни фамилни имена. Като най-голям, само Золар носеше семейното фамилно име. Огромната международна търговска империя, която Золар старши беше създал, преди да умре беше разделена по равно между петимата му сина и двете му дъщери. Всеки един от тях беше станал корпоративен директор на галерия за антики и произведения на изкуството, на аукционна къща или на вносно-износна фирма. Деловите дейности на семейството, които на пръв поглед нямаха нищо общо помежду си, в действителност представляваха едно цяло, един съвместно притежаван конгломерат с тайното име „Солпемачако“. Неизвестен и нерегистриран в нито едно международно правителствено финансово учреждение или борса, той се управляваше от Джоузеф Золар, в ролята на семеен старейшина.
	— Цяло чудо е, че успях да спася по-голямата част от находките и да ги измъкна от страната след поредицата от груби грешки, които нашите скудоумни глупаци допуснаха. Да не говорим за намесата на членове на собственото ни правителство.
	— Служители на Митническото управление или на бюрото за борба с наркотици? — попита Золар.
	— Нито едните, нито другите. Двама инженери от Националната агенция за подводни и морски изследвания. Появиха се изневиделица, когато Хуан Чако изпрати сигнал за помощ след изчезването на д-р Келси и нейния фотограф в свещения кладенец.
	— Как успяха да създадат проблеми?
	Сарасон разказа цялата история, от убийството на истинския доктор Милър от Амару, през бягството на Пит и останалите от долината Виракоча, до смъртта на Хуан Чако. Той завърши като изброи в общи линии находките, които беше успял да измъкне от долината и описа по какъв начин беше уредил транспортирането им до Каляо, а после и изнасянето им от Перу в тайното товарно отделение на един танкер за нефт, собственост на дъщерна фирма на „Золар Интернешънъл“. Той беше един от двата кораба, използвани специално за тайно внасяне и изнасяне на плячкосани и откраднати произведения на изкуството във и от чужди страни, които същевременно превозваха и малки количества суров нефт.
	Золар се загледа в пустинята, без да я вижда.
	— „Звездата на ацтеките“. По разписание той трябва да пристигне в Сан Франциско след четири дни.
	— Това означава, че с него ще се заеме брат ни Чарлз.
	— Да, Чарлз е уредил твоята пратка да бъде превозена до нашия разпределителен център в Галвестън, където ще се погрижи находките да бъдат реставрирани. — Золар подаде чашата си, за да бъде отново напълнена.
	— Как е виното?
	— Истинска класика — отговори Сарасон, — но малко сухичко за моя вкус.
	— Може би предпочиташ „Совиньон бланк“ от Турен. То има приятен привкус на плодове и ухае на билки.
	— Така и не можах да придобия твоя вкус към хубави вина, братко. Ще се задоволя с една бира.
	Прислужницата на Золар нямаше нужда от подкана. Тя безмълвно се отдалечи и след няколко минути се завърна с охладена чаша и бутилка бира „Коорс“.
	— Жалко за Чако — каза Золар. — Беше верен помощник.
	— Нямах избор. Той беше много изплашен след провала в долината Виракоча и отправи прикрити заплахи, че ще издаде „Солпемачако“. Щеше да бъде глупаво, ако бяхме позволили да попадне в ръцете на перуанското следствие.
	— Както винаги, и сега се доверявам на решенията ти. Ала все пак остава и Тупак Амару. Какво е неговото състояние?
	— Той трябваше да е мъртъв — отвърна Сарасон. — Когато обаче се върнах в храма след нападението на нашите настървени за стрелба наемници, го открих все още да диша, затрупан под купчина отломъци. Веднага щом изнесохме находките и ги натоварихме на три допълнителни военни хеликоптера, на чийто екипаж бях принуден да дам доста солидна сума, платих на местните хакероси да го отнесат в тяхното село и да се погрижат за него. До няколко дни ще бъде на крака.
	— Може би щеше да бъде по-разумно да премахнеш и Амару.
	— Помислих за това. Но той не знае нищо, което би могло да насочи към нас следователите по света.
	— Искаш ли още една порция свинско?
	— Да, моля.
	— Въпреки това не ми харесва из къщата ми да броди бясно куче.
	— Не се тревожи. Интересното е, че точно Чако ме наведе на мисълта да продължа да използвам Амару.
	— Защо, за да може да убива безпомощни старици, когато му скимне?
	— Откъде ти дойде на ума! — усмихна се Сарасон. — Той може да се окаже доста полезен.
	— Имаш предвид като наемен убиец.
	— Предпочитам да мисля за него като за човек, който отстранява пречки. Да погледнем истината в очите, братко. Не мога да продължавам лично да премахвам нашите врагове, без да рискувам в края на краищата да бъда открит и заловен. Семейството би трябвало да е благодарно на съдбата, че аз съм единственият, който е способен да убива, когато се наложи. Амару ще бъде отличен палач. На него това му харесва.
	— Просто внимавай да го държиш изкъсо, когато го пуснеш от клетката му.
	— Не се тревожи — твърдо заяви Сарасон. После смени темата. — Имаш ли предвид някакви купувачи за нашата чачапойска стока?
	— Един търговец на наркотици на име Педро Винсенте — отговори Золар. — Той е страшно запален по всичко, което е с предколумбов произход. Освен това плаща в брой. По този начин пере печалбата си от наркотиците.
	— А ти вземаш парите и ги използваш за финансирането на нашите незаконни сделки с антики и произведения на изкуството.
	— Това е еднакво изгодно за всички заинтересовани.
	— Кога ще извършиш продажбата?
	— Ще уговоря среща с Винсенте веднага щом Марта почисти пратката и я подготви за оглед. До десет дни би трябвало да получиш твоя дял от печалбата.
	Сарасон кимна и се загледа в мехурчетата на бирата си.
	— Мисля, че ти се досещаш какво искам да направя, Джоузеф. Сериозно възнамерявам да се оттегля от семейния бизнес, докато все още съм здрав.
	Золар го погледна и се усмихна хитро.
	— Ако направиш това, все едно се отказваш от двеста милиона долара.
	— За какво говориш?
	— Твоят дял от съкровището.
	Сарасон застина с вилица свинско пред устата.
	— Какво съкровище?
	— Ти си последният от семейството, който научава върху каква огромна плячка можем да сложим ръка.
	— Не те разбирам.
	— Предметът, който ще ни отведе до съкровището на Хуаскар. — Золар за миг го изгледа лукаво, а после продължи. — Разполагаме с позлатената мумия от Тиаполо.
	Вилицата падна в чинията, а по лицето на Сарасон се изписа пълно недоумение.
	— Открили сте мумията на Наймлап, облечена в златните му доспехи? Тя наистина е в ръцете ви?
	— В нашите ръце, братко. Една вечер, докато се ровех из старите служебни документи на баща ни, попаднах на счетоводна книга, в която бяха описани точка по точка неговите тайни сделки. Именно той организирал кражбата на мумията от музея в Испания.
	— Старият хитрец, той никога не е споменавал за това.
	— Считал, че тя е връхната точка в кариерата му на крадец, но същевременно твърде парлива тема дори за собственото му семейство.
	— Как успя да я откриеш?
	— Татко записал продажбата й на богат мафиот от Сицилия. Изпратих брат ни Чарлз да провери, като не очаквах да научи нищо от една седемдесетгодишна следа. Чарлз намерил вилата на покойния гангстер и се срещнал със сина му, който казал, че неговият баща държал мумията и нейните доспехи скрити до смъртта си през 1984 година, когато починал в дълбока старост на деветдесет и седем годишна възраст. След това синът продал мумията на черния пазар с помощта на роднини от Ню Йорк. Купувачът бил някакъв богат търговец на метални отпадъци от Чикаго на име Румел.
	— Изненадан съм, че синът е проговорил пред Чарлз. Известно е, че мафиотските семейства никога не разкриват участието си в кражби.
	— Той не само проговорил — каза Золар, — но посрещнал брат ни като роднина, когото не бил виждал дълго време и му помогнал на драго сърце, като му съобщил името на купувача от Чикаго.
	— Подцених Чарлз — каза Сарасон, като лапна последната хапка от порцията задушено свинско филе. — Нямах представа за дарбата му да се сдобива с информация.
	— Заплащането на три милиона долара в брой му помогнало неимоверно.
	Сарасон се намръщи.
	— Май сме доста щедри, а? Костюмът не би могъл да струва повече от половината от това на някой колекционер с дебел портфейл, който трябва и да го крие.
	— И дума да не става. Инвестицията е нищожна, ако изображенията, гравирани върху златната обвивка, ни отведат до веригата на Хуаскар.
	— Огромна плячка — повтори Сарасон думите на брат си. Никое съкровище в историята на света не може да се мери с нейната стойност.
	— Десерт? — попита Золар. — Парче кайсиева торта с шоколад?
	— Много мъничко парче и кафе, силно — отвърна Сарасон. — Колко още платихте, за да купите позлатената мумия от търговеца на метални отпадъци?
	Золар кимна и прислужницата отново безмълвно поднесе поръчаното.
	— Нито цент. Откраднахме я. По една щастлива случайност Румел бил купил по-голямата част от колекцията си от предколумбови антики от брат ни Самюъл в Ню Йорк и той знаеше къде се намира тайната галерия с богатствата му. Той и Чарлз организираха заедно кражбата.
	— Все още не мога да повярвам, че се намира в ръцете ни.
	— За малко да се провалим. Чарлз и Сам тъкмо я измъкнали тайно от апартамента на Румел, когато вътре нахлули агентите на Митническото управление.
	— Смяташ ли, че някой ги е предупредил?
	Золар поклати глава.
	— От наша страна никой. Братята ни се измъкнали, без да ги усетят.
	— Къде са я отнесли?
	— Никъде. Мумията все още се намира в сградата. Те наеха апартамент шест етажа под този на Румел и я скриха там, докато успеем безпрепятствено да я пренесем в Галвестън, за да я проучим както трябва. И Румел, и агентите от Митническото управление считат, че тя вече е била измъкната с фургон на една компания за пренасяне на мебели.
	— Майсторска работа. Но какво ще правим сега? Изображенията, гравирани върху позлатата, трябва да бъдат разшифровани. А това не е никак просто.
	— Наех най-добрите специалисти, познавачи на изкуството на инките, за да разшифроват и разтълкуват релефните фигури. Екип от съпруг и съпруга. Той е антрополог, а тя археолог, с отлични постижения в компютърния анализ на шифри.
	— Би трябвало да се досетя, че ще се погрижиш за всичко — каза Сарасон, разбърквайки кафето си. — Да се надяваме обаче, че тяхното тълкувание на текста ще бъде вярно, иначе само ще пропилеем маса време и пари да се лутаме насам-натам из Мексико и да гоним този, дето духа.
	— Времето е на наша страна — убедено го увери Сарасон. — Кой, освен нас би могъл да разполага с указания за мястото, където е заровено съкровището?


>>	18

	След безплодно посещение в архива на библиотеката на Конгреса, където се беше надявал да намери писмени данни, които да му подскажат окончателната съдба на „Консепсион“, Джулиан Пърлмутър седеше в огромната читалня. Той затвори копие на дневника, който Франсис Дрейк беше водил и по-късно подарил на кралица Елизабет, описващ неговото епично плаване. Дневникът, загубен от векове, беше открит едва наскоро в прашното мазе на кралския архив в Англия.
	Той отпусна масивната си фигура на стола и въздъхна. Дневникът добавяше твърде малко към онова, което вече знаеше. Дрейк беше изпратил „Консепсион“ обратно към Англия под командването на шкипера на „Златната кошута“, Томас Кътил. Никой не видял отново галеона и той бил обявен за изчезнал в морето с целия си екипаж.
	Извън това, единственото споменаване за съдбата на „Консепсион“ не беше подкрепено с факти. То беше в една книга за река Амазонка, която Пърлмутър си спомняше, че беше чел, публикувана през 1939 година от журналиста изследовател Николас Бендър, тръгнал по следите на първите търсачи на Ел Дорадо. Пърлмутър изиска книгата от служителите в библиотеката и отново я прегледа. В раздела „Обяснителни бележки“ авторът се позоваваше на португалска изследователска експедиция от 1594 година, която се натъкнала на един англичанин, който живеел с племе туземци край реката. Англичанинът твърдял, че бил служил под командването на английския морски вълк Франсис Дрейк, който му поверил командването на испански галеон за превозване на съкровища, изхвърлен по-късно в джунглата от огромна океанска вълна. Португалците го помислили за съвсем луд и продължили по пътя си, като го оставили в селото, където го открили.
	Пърлмутър си записа името на издателството. После върна дневника на Дрейк и книгата на Бендър на служителите в библиотеката и хвана едно такси за дома си. Той се чувстваше обезсърчен, ала това не беше първият случай, в който не успяваше да открие ключа към някоя историческа загадка сред двадесет и петте милиона книги и четиридесетте милиона ръкописа на библиотеката. Разковничето на загадката за „Консепсион“ сигурно беше погребано на друго място.
	Пърлмутър седеше на задната седалка на таксито и гледаше през прозореца към мяркащите се автомобили и сгради без да ги вижда. Той знаеше от опит, че всяко издирване следва свой собствен ход. Ключовите отговори изригваха при някои сред дъжд от фойерверки. Други се заплитаха в безкраен лабиринт от задънени улици и бавно отмираха без отговор. Загадката на „Консепсион“ беше различна. Тя приличаше на призрак, който постоянно се изплъзваше от ръцете му. Дали Николас Бендър беше цитирал действителен източник, или пък беше разкрасил някой мит, както много от авторите на научно-популярна литература бяха склонни да правят?
	Този въпрос все още не му даваше мира, когато влезе в разхвърляния си кабинет. Корабният часовник на полицата над камината показваше три и тридесет и пет следобед. Все още разполагаше с достатъчно време за телефонни обаждания, преди повечето учреждения да затворят. Той се настани във внушителното въртящо се кожено кресло зад бюрото си и набра номера на нюйоркската информация. Телефонистът му даде телефона на издателството на Бендър, преди още да беше довършил въпроса си. След това Пърлмутър си наля чаша коняк „Наполеон“ и зачака да го свържат. Без съмнение още един напразен опит, помисли си той. Бендър вероятно вече беше починал, както и неговият редактор.
	— Фокнър и Маси — отговори женски глас с типичния за града ясно доловим акцент.
	— Бих желал да говоря с редактора Николас Бендър, моля.
	— Николас Бендър?
	— Той е един от вашите автори.
	— Съжалявам, сър, името не ми говори нищо.
	— Мистър Бендър е писал документални пътеписи преди доста време. Може би някой, който от дълги години работи при вас, ще си спомни за него?
	— Ще ви свържа с мистър Адамс, нашият главен редактор. От тези, които познавам, той най-дълго е работил във фирмата.
	— Благодаря ви.
	Последва мълчание, което продължи цели тридесет секунди, после един мъжки глас отговори:
	— Франк Адамс на телефона.
	— Мистър Адамс, казвам се Сейнт Джулиан Пърлмутър.
	— За мен е удоволствие, мистър Пърлмутър. Чувал съм за вас. Мисля, че сте от Вашингтон.
	— Да, живея в столицата.
	— Имайте ни предвид, ако решите да публикувате книга за историята на мореплаването.
	— Все още не съм завършил нито една от книгите, които съм започвал — засмя се Пърлмутър. — И двамата ще остареем, докато дочакаме завършен ръкопис от мен.
	— На седемдесет и четири аз вече съм стар — свойски заяви Адамс.
	— Точно по тази причина ви позвъних — каза Пърлмутър. — Спомняте ли си някой си Николас Бендър.
	— Да, разбира се. В младостта си той беше нещо като търсач на съкровища. Публикували сме доста от книгите му, в които описва пътешествията си в дните, когато средната класа все още не беше тръгнала масово да пътува по света.
	— Опитвам се да открия източника на една от препратките в книгата му „По следите на Ел Дорадо“.
	— Това е стара история. Сигурно сме издали тази книга в началото на четиридесетте години.
	— Хиляда деветстотин тридесет и девета, ако трябва да бъдем точни.
	— С какво мога да ви помогна?
	— Надявах се, че Бендър може би е подарил бележките и ръкописите си на някой университетски архив. Бих искал да ги прегледам.
	— Наистина не знам какво е направил със своите материали — каза Адамс. — Ще трябва да го попитам.
	— Той жив ли е още? — изненадан попита Пърлмутър.
	— О, господи, да. Вечерях с него преди не повече от три месеца.
	— Сигурно е около деветдесетте.
	— Николас е на осемдесет и четири години. Мисля, че беше само на двадесет и пет, когато написа „По следите на Ел Дорадо“. Това беше едва втората от двадесет и шестте негови книги, които сме издали. Последната излезе през 1978, книга за скитанията му из Юкон.
	— Умствените способности на мистър Бендър в ред ли са все още?
	— И още как! Умът на Николас е остър като бръснач въпреки влошеното му здраве.
	— Мога ли да получа номер, на който да го потърся?
	— Съмнявам се дали изобщо ще пожелае да разговаря с непознати. Откакто съпругата му почина, Николас сякаш се превърна в отшелник. Той живее в малка ферма във Върмонт, където за жалост очаква смъртта.
	— Не искам да си помислите, че съм коравосърдечен — каза Пърлмутър, — но е просто наложително да говоря с него.
	— Тъй като сте уважаван авторитет по морските науки и известен гастроном, сигурен съм, че той няма да има нищо против да говори с вас. Позволете ми обаче първо да подготвя почвата за по-сигурно. Какъв е номерът ви, в случай че реши да се свърже направо с вас?
	Пърлмутър даде на Адамс телефонният номер на линията, която използваше единствено за близки приятели.
	— Благодаря ви, мистър Адамс. Ако някога напиша ръкопис за корабокрушения, вие ще бъдете първият редактор, който ще го прочете.
	Той остави слушалката, пое бавно към кухнята, отвори хладилника, обели сръчно дузина стриди, капна по няколко капчици табаско и оцет от шери в разтворените черупки и ги пресуши заедно с бутилка бира „Анкър Стийм“. Тъкмо навреме. Едва беше успял да излапа стридите и да хвърли празната бутилка в съда за пресоване на отпадъци, когато телефонът иззвъня.
	— Джулиан Пърлмутър слуша.
	— Здравейте — отговори необикновено плътен глас. — На телефона е Николас Бендър. Франк Адамс ми каза, че сте искали да говорите с мен.
	— Да, сър, благодаря ви. Не очаквах, че ще ме потърсите толкова скоро.
	— За мен винаги е удоволствие да говоря с хора, които са чели книгите ми — бодро отговори Бендър. — Малко останахте такива.
	— Книгата, която ме заинтригува, беше „По следите на Ел Дорадо“.
	— Да, да, на няколко пъти едва не умрях по време на това дълго и мъчително пътуване през ада.
	— Позовавате се на португалска изследователска експедиция, която попаднала на член от екипажа на сър Франсис Дрейк, който живеел сред туземците край река Амазонка.
	— Томас Кътил — без ни най-малко колебание отговори Бендър. — Спомням си, че включих тази случка в книгата си, да.
	— Чудя се дали не бихте ме насочили към източника на вашата информация — каза Пърлмутър, все по-окуражен от факта, че Бендър си спомни толкова бързо за този епизод.
	— Ако ми позволите да попитам, мистър Пърлмутър, какво точно се опитвате да установите?
	— Проучвам историята на един испански галеон за превозване на съкровища, пленен от Дрейк. Повечето източници посочват, че корабът изчезнал в морето по обратния път към Англия. Но според вашия разказ за Томас Кътил, той е бил отнесен в дъждовна гора на гребена на огромна вълна.
	— Това е самата истина — отвърна Бендър. — Аз лично бих тръгнал да го търся, ако имаше дори най-малкия шанс да го открия. Ала джунглата, в която е изчезнал, е толкова гъста, че трябва буквално да се препънеш в останките и да паднеш върху тях, за да го видиш.
	— Значи сте съвсем сигурен, че разказът на португалците за намирането на Кътил не е измислица или мит?
	— Той е исторически факт. В това няма никакво съмнение.
	— Как можете да бъдете толкова сигурен?
	— Аз притежавам източника.
	За миг Пърлмутър се смути.
	— Съжалявам, мистър Бендър, не разбирам какво искате да кажете.
	— Искам да кажа, мистър Пърлмутър, че притежавам дневника на Томас Кътил.
	— Не може да бъде! — изломоти Пърлмутър.
	— Но е точно така — тържествуващо отвърна Бендър. — Кътил го дал на водача на португалската изследователска експедиция с молба да бъде изпратен в Лондон. Португалците обаче го предали на вицекраля в Макапа. Той го включил в една от пратките за Лисабон, където дневникът сменил незнайно колко собственици, преди да се озове най-сетне в една антикварна книжарница, откъдето го купих. Излезе ми тридесет и шест долара. През 1937 година това бяха много пари, поне за един двадесет и три годишен младеж, тръгнал да обикаля света с почти празни джобове.
	— Дневникът сигурно струва много повече от тридесет и шест долара в наше време.
	— Сигурен съм. Един търговец веднъж ми предложи за него десет хиляди.
	— И вие му отказахте?
	— Никога не съм продавал сувенири от пътешествията си, за да може някой друг да спечели от тях.
	— Мога ли да дойда със самолет до Върмонт и да прочета дневника? — предпазливо попита Пърлмутър.
	— Боя се, че не.
	Пърлмутър замълча, докато се чудеше как да убеди Бендър да му позволи да разгледа дневника на Кътил.
	— Мога ли да попитам защо?
	— Аз съм един болен старец — отвърна Бендър, — чието сърце отказва да спре.
	— В никакъв случай не звучите като болник.
	— Да можехте да ме видите! Болестите, които прихващах по време на пътешествията си, се завърнаха, за да съсипят напълно това, което е останало от тялото ми. Не съм приятна гледка, затова рядко приемам посетители. Но ще ви кажа какво ще направя, мистър Пърлмутър. Ще ви изпратя книгата като подарък.
	— Господи, сър, няма нужда да…
	— Не, не, настоявам. Франк Адамс ми разказа за великолепната ви библиотека за корабите. Предпочитам човек като вас, който ще оцени дневника, да го притежава, вместо някой колекционер, който просто ще го сложи на рафта, за да се перчи пред приятелите си.
	— Много любезно от ваша страна — искрено произнесе Пърлмутър. — Сърдечно ви благодаря за вашата щедрост.
	— Вземете го и му се радвайте — благосклонно заяви Бендър. — Предполагам, че ще искате да го прегледате колкото се може по-скоро.
	— Не искам да ви притеснявам.
	— В никакъв случай, ще го изпратя по „Федерал Експрес“, така че да го получите още утре сутринта.
	— Благодаря ви, мистър Бендър. Много ви благодаря. Ще се отнеса към дневника с цялото уважение, което заслужава.
	— Добре. Надявам се да откриете това, което търсите.
	— Аз също — каза Пърлмутър, чиято увереност беше нараснала неимоверно от този успех. — Повярвайте ми, аз също.


	В десет часа и двадесет минути на следващата сутрин Пърлмутър отвори вратата преди шофьора на „Федерал Експрес“ да успее да натисне бутона на звънеца.
	— Сигурно очаквате това, мистър Пърлмутър — дружелюбно усмихнат каза младият мъж с черна коса и очила.
	— Както дете чака Дядо Мраз — засмя се Пърлмутър и подписа разписката за дебелия плик.
	Той забърза към кабинета си, като смъкна етикета и отвори плика, докато вървеше. После седна зад бюрото си, сложи очилата си и взе в ръце дневника на Томас Кътил, като че ли държеше Светия Граал. Корицата беше от кожата на някакво животно, а страниците представляваха отлично запазен, пожълтял пергамент. Мастилото беше кафяво, вероятно отвара, която Кътил беше успял да приготви от корените на някое дърво. Страниците бяха не повече от двадесет. Откъсите бяха написани в старомодната елизабетинска проза, типична за онова време. Почеркът изглеждаше обработен, а броят на грешките говореше за човек, сравнително добре образован за времето си. Първият запис беше с дата март 1578 година, но беше вписан много по-късно.
C>
	Моята странна история през минълите шеснайсе гудини, от Томас Кътил, родом от Девъншир
C$
	Това беше разказът на моряк, претърпял корабокрушение и изхвърлен на брега, който едва избягнал смъртта от побеснялото море и преживял невероятни трудности в една дива страна при неуспешния си опит да се върне в родината си. Докато четеше откъсите, започвайки от отплаването на Кътил от Англия с Дрейк, Пърлмутър забеляза, че стилът им беше много по-честен от този на разказите от по-ново време, които изобилстваха от проповеди, романтични преувеличения и клишета. Упорството на Кътил, неговата воля да оцелее и изобретателността му при преодоляването на ужасни препятствия, без нито веднъж да помоли за помощ Бог, направиха силно впечатление на Пърлмутър. Кътил беше човек, когото той би искал да познава.
	Когато разбрал, че бил единственият оцелял на галеона, след като гигантската океанска вълна го изхвърлила далеч навътре в сушата, Кътил предпочел неизвестните ужаси на планините и джунглата пред плена и мъченията на отмъстителните испанци, обезумели от злоба след дръзкото пленяване на техния галеон за съкровища от омразния англичанин Дрейк. Всичко, което Кътил знаел, било, че Атлантическият океан се намирал някъде далеч на изток. Колко далеч, той дори не можел да си представи. Да стигне до него, а после да намери по някакъв начин приятелски кораб, който би могъл да го отведе в Англия, било равносилно на истинско чудо. Но това бил единственият път, който му оставал.
	По западните склонове на Андите испанците вече били основали колонии, състоящи се от големи имения, които сега били обработвани от гордите някога инки, поробени и със силно намалял брой поради нечовешкото отношение към тях и заразата от дребна и едра шарка. Кътил се промъквал през именията под прикритието на тъмнината, като крадял храна при всяка възможност. След два месеца, през които изминавал едва по няколко километра през нощта, за да избегне испанците и да не се мярка пред очите на индианците, които биха могли да го издадат, той превалил континенталния вододел на Андите през закътаните долини и се спуснал в зеления ад на басейна на река Амазонка.
	От този момент нататък животът на Кътил се превърнал в още по-голям кошмар. Затънал до кръста, той с мъка газел през безкрайни блата, пробивал си път през гори, които били толкова гъсти, че трябвало да реже с ножа си всеки метър растителност. Над него висяла постоянната заплаха от рояци насекоми, змии и алигатори, като змиите често го нападали без предупреждение. Измъчван от дизентерия и треска, той упорито продължавал напред, често изминавайки едва стотина метра през деня. След няколко месеца той се довлякъл до селото на враждебно настроени туземци, които незабавно го вързали с въжета и го държали при тях като роб в продължение на пет години.
	Най-накрая Кътил успял да избяга, като откраднал лодка еднодръвка и гребял надолу по река Амазонка нощем, на светлината на чезнещата луна. Заразен от малария, той едва не умрял, но докато се носел в безсъзнание в своето кану, бил открит от племе дългокоси жени, които с грижите си за него го върнали към живота. Това било същото племе от жени, което испанският изследовател Франсиско де Орелана бил открил по време на своето безплодно търсене на Ел Дорадо. Той нарекъл реката Амазонас, в чест на войнствените амазонки от гръцката легенда, защото местните жени можели да опъват лък не по-зле от който и да е мъж.
	Кътил показал на жените и малцината мъже, които живеели с тях, няколко приспособления, които облекчавали труда.
	Той направил грънчарско колело и ги научил да правят огромни красиви купи и съдове за вода. Измайсторил и ръчна количка и им показал как да използват макари за повдигане на тежки предмети. Кътил, на когото скоро започнали да гледат като на бог, заживял твърде добре сред племето. Той взел три от най-привлекателните жени за съпруги и скоро му се родили няколко деца.
	Неговото желание отново да види родината си бавно започнало да чезне. Тъй като при заминаването си от Англия той бил ерген, Кътил бил сигурен, че няма да има нито роднини, нито стари другари от кораба, които да го посрещнат. Освен това съществувала и възможността Дрейк, който бил ревностен поддръжник на строгата дисциплина, да поиска да го накаже, задето загубил „Консепсион“.
	Тъй като вече не бил физически способен да издържи лишенията и трудностите на едно дълго пътуване, Кътил с неохота решил да прекара оставащите години от живота си край бреговете на Амазонка. Когато португалската изследователска експедиция минала, той им дал своя дневник, като ги помолил да бъде изпратен по някакъв начин в Англия и предаден на Франсис Дрейк.
	След като прочете дневника, Пърлмутър се отпусна във въртящото се кресло, свали очилата си и потри очи. Всички съмнения, които би могъл да храни дълбоко в себе си относно истинността на дневника, се бяха разсеяли бързо. Буквите върху пергамента бяха изписани енергично и уверено и това едва ли би могло да бъде работа на някой луд, болен и на смъртно легло. Описанията на Кътил не бяха измислени или разкрасени. Пърлмутър беше сигурен, че преживяванията и трудностите, сполетели шкипера на Франсис Дрейк, наистина са се случили и че разказът е записан честно от човек, който е преживял написаното.
	Пърлмутър се върна към същината на своето издирване, краткият опис на Кътил за съкровищата, които Дрейк оставил на борда на „Консепсион“. Той отново надяна очилата върху внушителния си червендалест нос и отгърна на последния запис в дневника.
C>
	Гутов съм с ришението си като здрав кораб пред северен вятър. Няма да съ върнъ в мойта родинъ. Страхувам са, чи капитан Дрейк е бесен дето не съм дунесал древните съкровища и нефритената кутия с вървите с възли, та да ги пударя на дубрата кралица Бес. Оставих ги в разбития кораб. Ши ма пугребът тука между хоръта, дето ми станъхъ симейство.
	Написану от ръката на Томас Кътил, шкипер на „Златната кошута“, през тоз незнаен ден на лято 1594.
C$
	Пърлмутър бавно повдигна очи и ги спря на испанската рисунка от шестнадесети век, окачена на стената, изобразяваща флотилия от испански галеони, плаващи в морето под златистооранжевото сияние на залязващо слънце. Той я беше намерил на един пазар в Сеговия и я беше купил за една десета от истинската й стойност. Той внимателно затвори дневника, който лесно можеше да бъде повреден, надигна огромното си тяло от креслото и започна да крачи из стаята със сключени зад гърба ръце.
	Член от екипажа на Франсис Дрейк наистина беше живял и умрял някъде край река Амазонка. Испански галеон е бил изхвърлен в крайбрежната джунгла от огромна океанска вълна. И нефритена кутия, в която имало връвчици с навързани по тях възли, беше съществувала някога. Възможно ли беше тя все още да лежи сред гниещите греди на галеона, погребан дълбоко в дъждовна гора? Една четиристотингодишна загадка неочаквано беше изплувала от дълбините на времето и беше разкрила мамеща следа. Пърлмутър беше доволен от своето успешно издирване, ала той добре разбираше, че потвърждението на мита беше просто първата изкусителна крачка в търсенето на съкровище.
	Следващият номер, при това най-сложният, беше да се ограничи театърът на търсенето до възможно най-малката сцена.


>>	19

	Хирам Йегър обожаваше своя голям суперкомпютър не по-малко от своята съпруга и деца, а може би и повече. Той рядко можеше да се откъсне от изображенията, които проектираше върху гигантския монитор, за да си отиде у дома при своето семейство. Компютрите се превърнаха в смисъл на живота му още първия път, когато погледна към екрана на монитор и набра команда. Тази любовна връзка изобщо не охладня. Ако за нея можеше да се каже нещо, то беше, че с течение на годините тя ставаше все по-пламенна, особено след като създаде едно чудовищно устройство по свой проект за огромния океански информационен център на НЮМА. Невероятната възможност за събиране на информация, която се управляваше от него и беше на негово разположение, никога не преставаше да го удивлява. Той галеше клавиатурата с пръсти, сякаш тя беше живо същество, а вълнението му достигаше връхната си точка всеки път, когато различните данни започваха да идват по местата си и да добиват вид на решение.
	Йегър беше свързан към огромна, високоскоростна компютърна мрежа с възможност за обмен на огромни количества дигитални данни между библиотеки, вестникарски архиви, изследователски лаборатории, университети и исторически архиви по целия свят. „Супермагистралата за данни“, както се наричаше тя, можеше да предава милиарди битове информация за едно примигване на курсора. След като се включи в гигабитовата мрежа, Йегър започна да получава и събира достатъчно данни, които да му дадат възможност да изготви мрежа за претърсване с 60-процентен коефициент на вероятност четиривековният, изхвърлен на сушата галеон да се намира в нейните граници.
	Той беше толкова погълнат от търсенето на „Нуестра сеньора де ла Консепсион“, че нито забеляза, нито пък чу как адмирал Джеймс Сандекър влезе в неговата светая светих и седна на един стол зад него.
	Основателят и първи директор на НЮМА беше дребен на ръст, но пълен с достатъчно тестостерон, за да подхрани нападението на „Далас Каубойс“*. На петдесет и пет години, със стегната фигура, той беше маниак на тема фитнес и всяка сутрин пробягаше петте мили от апартамента си до внушителното здание от стъкло, което даваше подслон на две от петте хиляди инженери, учени и други служещи, съставляващи персонала на НЮМА — подводният еквивалент на космическото управление НАСА. Главата му беше покрита с права огненочервена коса, започнала да посивява по слепоочията и с път по средата, а на брадичката му червенееше великолепна вандайковска брада. Въпреки своята пристрастеност към здравословния начин на живот и хранене, той рядко можеше да бъде видян без пура, чиито листа бяха лично подбрани и свити от собственика на една плантация в Ямайка.
	[* „Далас Каубойс“ — отбор по американски футбол. — Б.пр.]
	Под негово ръководство НЮМА се беше заела с океанографията и я беше направила също тъй популярна като космическата наука. Неговите убедителни молби пред Конгреса за финансиране, подкрепяни от двадесет от най-известните университети с школи в областта на морските науки и множество големи корпорации, инвестиращи в подводни разработки, бяха дали възможност на НЮМА да постигне огромен напредък в дълбоководната геология и минно дело, морската археология, биологичните проучвания на морския живот, както и проучвания за влиянието на океаните върху климата на земята. Може би едно от най-големите му постижения беше поддръжката, която оказваше на огромната компютърна мрежа на Хирам Йегър — най-големият и най-пълен архив на океанските науки в света.
	Сандекър не се ползваше с всеобщата почит на вашингтонската бюрокрация, но беше уважаван като усърден, отдаден на работата си и честен човек, а отношенията му с мъжа в овалния кабинет на Белия дим бяха сърдечни и приятелски.
	— Постигна ли някакъв напредък? — попита той Йегър.
	— Извинете, адмирале — проговори Йегър, без да се обръща назад. — Не ви видях да влизате. Тъкмо събирах данни за теченията край Еквадор.
	— Не ме залъгвай, Хирам — заяви Сандекър с изражение на пор, тръгнал за плячка. — Знам с какво се занимаваш.
	— Сър?
	— Търсиш крайбрежна отсечка, върху която през 1578 година се е стоварила огромна океанска вълна.
	— Огромна океанска вълна?
	— Да, нали се сещаш, голяма водна стена, която връхлетяла от морето и отнесла един испански галеон през крайбрежната ивица, та чак в джунглата. — Адмиралът изпусна облак зловонен дим и продължи: — Не знаех, че съм разрешил да се издирва съкровище в работно време и за сметка на бюджета на НЮМА.
	Йегър замълча и завъртя стола си към него.
	— Вие знаете?
	— Думата е „знаели“ сте. От самото начало.
	— Знаете ли какъв сте вие, адмирале?
	— Хитро дърто копеле, което може да чете чужди мисли — заяви той с известно задоволство.
	— А каза ли ви вашето кристално кълбо, че океанската вълна и галеонът едва ли представляват нещо повече от фолклор?
	— Ако някой може да различи фактите от измислицата, това е нашият приятел Дърк Пит — категорично отсече Сандекър. — Да видим сега какво си изровил.
	Йегър се усмихна едва доловимо и отговори:
	— Започнах с преглед на системи за географска информация, за да определя логично местоположение в джунглата между Лима и Панама Сити, където един кораб може да остане скрит в продължение на четири века. Благодарение на информацията, получавана от изведените в орбита спътници, можем обстойно да разгледаме части от Централна и Южна Америка, които никога до този момент не са били картографирани. Първо проучих картите, на които са показани дъждовните гори, растящи по крайбрежието. Бързо отхвърлих Перу, защото крайбрежните му райони представляват пустини с оскъдна или никаква растителност. Но дори и при това положение останаха повече от хиляда километра гористо крайбрежие в северната част на Еквадор и почти цяла Колумбия. И тук успях да елиминирам около четиридесет процента от крайбрежието, чийто релеф беше твърде стръмен или неподходящ, за да може вълна с достатъчна маса и инерция да отнесе петстотин и седемдесет тонен кораб на каквото и да било разстояние по сушата. После намалих още двадесет процента открити тревисти райони, в които липсват дебели дървета или храсталаци, които биха могли да скрият останките на кораб.
	— Но на Пит все още му остава район за претърсване с дължина четиристотин километра.
	— Природата е в състояние да промени до неузнаваемост една местност за петстотин години — каза Йегър. — След като започнах със старинни карти, изготвени от първите испанци и проверих данните за промени, станали в релефа и пейзажа, успях да намаля дължината на мрежата за претърсване с още сто и петдесет километра.
	— По какъв начин сравни сегашния терен със стария?
	— С триизмерни наслагвания — отвърна Йегър. — Като намалявах или увеличавах мащаба на старите морски карти така, че да паснат на най-новите спътникови карти и след това ги наслагвах едни върху други. По този начин веднага проличаха измененията, които крайбрежните джунгли са претърпели от изчезването на галеона.
	— Не е достатъчно — раздразнено каза Сандекър. — Никак не е достатъчно. Ще трябва да намалиш мрежата до не повече от двадесет километра, ако искаш да осигуриш на Пит що-годе прилични изгледи да открие разбития кораб.
	— Изслушайте ме, адмирале — търпеливо произнесе Йегър. — Следващата ми стъпка беше да преровя всички исторически архиви за писмени сведения относно гигантски океански вълни, връхлитали Тихоокеанското крайбрежие на Южна Америка през шестнадесети век. За щастие, тези случаи са били надлежно документирани от испанците по време на завладяването на континента. Открих четири. Две в Чили през 1562 и 1575. Перу е пострадало от тях през 1570 и 1578 — годината, в която Дрейк е пленил галеона.
	— Къде е връхлетяла последната? — попита Сандекър.
	— Единственият разказ е от дневника на испански продоволствен кораб, който плавал към Каляо. Той преминал през „побесняло море“, което нахлуло в сушата към Баия де Каракес в Еквадор. „Баия“, разбира се, означава залив.
	— „Побесняло море“ е добро описание за водно вълнение над земетресение на морското дъно. Без съмнение, става дума за сеизмична вълна, възникнала в резултат на раздвижване на разлома, който върви успоредно на западния бряг на целия Южноамерикански континент.
	— Освен това по време на плаването в обратна посока капитанът забелязал, че селището, което се намирало при устието на реката, вливаща се в залива, било изчезнало.
	— И не може да има никакво съмнение за датата?
	— Абсолютно никакво. Тропическата дъждовна гора на изток изглежда непроходима.
	— Добре, значи разполагаме с точно определен терен. Следващият въпрос е, каква е била дължината на вълната.
	— Дължината на огромна океанска вълна или цунами, може да достигне до двеста километра, а и повече — каза Йегър.
	Сандекър помисли върху това.
	— Колко широк е заливът на Каракес?
	Йегър изведе на монитора една карта.
	— Входът е тесен, не повече от четири или пет километра.
	— И казваш, че капитанът е записал изчезването на село край реката?
	— Да, сър, така е записал.
	— По какво се различават контурите на залива днес от онези през шестнадесети век?
	— Външната част на залива се е променила много малко — отвърна Йегър след като зареди една програма, показваща старите испански морски карти и спътниковата карта в различни цветове, насложени една върху друга на екрана. — Вътрешната част се е преместила с около километър към морето поради натрупване на наноси от река Чоне.
	В продължение на доста време Сандекър изучава екрана, а после бавно каза:
	— Може ли твоята електронна машинария да направи симулация на огромната океанска вълна, която изхвърля галеона на брега.
	Йегър кимна.
	— Да, но трябва да вземем под внимание доста фактори.
	— Като например?
	— Каква е била височината на вълната и с каква скорост се е движела.
	— Би трябвало да е поне тридесет метра висока и да се движи с над сто и петдесет километра в час, за да изхвърли петстотин и седемдесет тонен кораб толкова навътре в джунглата, че да не бъде открит до ден-днешен.
	— Добре, я да видим какво мога да направя с дигиталните изображения.
	Йегър набра от клавиатурата поредица от команди и се отпусна, вперил поглед в монитора в продължение на няколко секунди, разглеждайки изображението, което беше извел на екрана. После използва специален функционален клавиш, за да донастрои графиката, докато успя да пресъздаде достоверна и драматична симулация на огромна океанска вълна, пресичаща въображаема брегова линия.
	— Ето я — съобщи той. — Конфигурация на виртуална действителност.
	— А сега направи един кораб — нареди Сандекър.
	Йегър не беше специалист по конструкцията на галеоните от шестнадесети век, но създаде прилично изображение на кораб, който бавно се поклаща по вълните, равносилно на прожектирани от апарат графични образи със скорост шестдесет кадъра в секунда. Галеонът изглеждаше толкова истински, че ако в стаята влезеше нищо неподозиращ човек, щеше да си помисли, че гледаха филм.
	— Как ви се струва, адмирале?
	— Трудно е да се повярва, че една машина може да създаде нещо толкова близко до действителността.
	— Трябва да видите най-новите, създадени от компютър филми, с участието на стари звезди, които отдавна не са между живите, заедно с днешните. Гледах видеокасетата със „Залез в Аризона“ поне десетина пъти.
	— Кои играе в главните роли?
	— Хъмфри Богарт, Лайънъл Баримор, Мерилин Монро, Джулия Робъртс и Том Круз. Изглежда толкова истинско, та човек може да се закълне, че са били заедно по време на снимките.
	Сандекър сложи ръка върху рамото на Йегър.
	— Хайде да видим дали ще успееш да направиш един точен, в общи линии, документален филм.
	Йегър си поигра като вълшебник с компютъра и двамата мъже впериха като хипнотизирани погледи в монитора, на който се появи толкова синьо и ясно очертано море, че сякаш гледаха през прозорец истинското. После водата бавно започна да се надига и образувалата се вълна се отдръпна от сушата, като остави галеона заседнал върху морското дъно, като че ли беше кораб играчка върху одеялото на леглото на някое момче. След това компютърът показа как вълната се понася стремително към брега, като се издига все по-високо, образува гребен и поглъща кораба под бясно въртяща се маса от пяна, пясък и вода, запокитва го към сушата с невероятна скорост, докато най-накрая корабът спря, а вълната се успокои и се разнесе.
	— Пет километра — промърмори Йегър. — Той се намира на приблизително пет километра от брега.
	— Нищо чудно, че е изчезнал и е бил забравен — каза Сандекър. — Предлагам да се свържеш с Пит и да се уговорите да му изпратиш по факса координатите на мрежата, изчислена от компютъра.
	Йегър изгледа Сандекър подозрително.
	— Нима ще разрешите издирването, адмирале?
	Сандекър, който беше станал и тръгнал към вратата, се престори на изненадан. Точно преди да излезе, той се обърна и му се усмихна дяволито.
	— Не бих могъл да разреша нещо, което може да се окаже безплодно преследване на някакъв мираж, нали така?
	— Вие смятате, че всичко това ще се окаже безплодно преследване на мираж?
	Сандекър сви рамене.
	— Ти си направи магията. Ако корабът наистина се намира в джунгла, а не на дъното на морето, тогава на Пит и Джордино се пада да влязат в този истински ад на земята и да го открият.


>>	20

	Джордино се вгледа замислено в засъхналото червено петно върху каменния под на храма.
	— Няма никаква следа от Амару в развалините — безстрастно каза той.
	— Чудя се колко далеч е успял да стигне? — попита Майлс Роджърс, без да отправя въпроса си към определен човек. Той и Шанън бяха пристигнали от свещения кладенец с хеликоптер, пилотиран от Джордино, един час преди пладне.
	— Сигурно наемниците, неговите приятелчета, са го отнесли — предположи Пит.
	— Да знаеш, че садист като Амару може все още да е жив — каза Роджърс, — е достатъчно, за да почнеш да сънуваш кошмари.
	Джордино сви нехайно рамене.
	— Дори и да е оцелял след ракетното нападение, сигурно е умрял от загуба на кръв.
	Пит се обърна и погледна към Шанън, която даваше указания на екип от археолози и малка армия от работници. Те номерираха разбитите каменни блокове на храма, като ги приготвяха за неговото реставриране. Изглежда тя беше открила нещо сред отломъците и се наведе, за да го разгледа отблизо.
	— Човек като Амару не умира лесно. Мисля, че отново ще чуем за него.
	— Мрачна перспектива — каза Роджърс, — която става още по-неприятна, ако се вярва на последните новини от Лима.
	Пит повдигна вежди въпросително.
	— Не знаех, че толкова навътре в Андите хващаме Си Ен Ен.
	— Вече го правим. Хеликоптерът, който се приземи преди около час, беше на Перуанската телеграфна агенция. Той докара екип от телевизионни репортери и цяла камара оборудване. Градът на мъртвите се превърна в международна новина.
	— Е, и какво съобщиха? — продължи да се интересува Джордино.
	— Войската и полицията признали, че опитът им да заловят армията от наемници дезертьори, долетели в долината, за да ни прережат гърлата и да отмъкнат находките, е претърпял провал. Агентите също не успели да проследят хората на Амару, които ограбвали гробове.
	Пит се усмихна на Роджърс.
	— Не е точно от онези съобщения, които биха изглеждали добре в резюметата им.
	— За да не стане за смях, правителството излязло със съобщение, че крадците изхвърлили древните предмети над планините и сега се крият в горите край Амазонка в Бразилия.
	— Не е възможно — каза Пит. — Защо тогава Главното митническото управление на САЩ ще настоява да им представим списък на предметите? Те не са глупаци. Не, плячката не е разпиляна из планинските върхари. Ако правилно съм успял да преценя мозъците, които ръководят Солпемачако, те не са от хората, които се паникьосват и хукват да бягат. Техните информатори от армията са ги предупреждавали през цялото време, още от минутата, когато е бил сформиран отряд от щурмоваци и изпратен да ги залови. Освен това сигурно са узнали и летателния план на бойните самолети, след което са избрали безопасен маршрут, за да ги избегнат. След като са натоварили бързо древните предмети, те са отлетели към предварително уговорено място за среща на някое летище или пристанище, където са прехвърлили откраднатите антики или на някой реактивен пътнически самолет или пък на товарен кораб. Съмнявам се, дали някога Перу ще види отново своите исторически съкровища.
	— Един хубав и безотказен сценарий — замислено произнесе Роджърс. — Но май забравяш, че престъпниците разполагаха само с един хеликоптер, след като откраднахме резервния им.
	— И него го свалихме над планините — добави Джордино.
	— Мисля си, че ако знаехме цялата истина, щяхме да разберем, че бандата от второкласни убийци, изпратена от шефа, който искаше да мине за Док Милър, е била последвана от няколко тежкотоварни транспортни хеликоптера, най-вероятно от стария модел „Боинг Чинук“, които се продават из цял свят. Те могат да превозват около петдесет войника или двадесет тона товар. На земята останаха достатъчно наемници, които да натоварят старинните предмети. Те са разполагали с достатъчно време да се измъкнат след нашето бягство и преди да предупредим перуанското правителство, което доста се забави с организирането на въздушна хайка.
	Роджърс изгледа Пит с нараснало възхищение. Само Джордино не беше впечатлен. От дългогодишен опит той знаеше, че Пит беше от онази рядка порода хора, които умееха да анализират безпристрастно събитията в тяхното развитие до най-малки подробности. Това беше вродена дарба, присъща на твърде малко мъже и жени. Също както най-великите математици и физици изчисляват невероятно сложни формули на ниво, непонятно за хора, които не ги бива да боравят с цифри, Пит достигаше до умозаключения, неразбираеми за всички останали, с изключение на най-добрите следователи криминалисти в света. Джордино често се вбесяваше, че докато се опитваше да обясни нещо на Пит, хипнотичният поглед на зелените му очи фиксираше някакъв невидим предмет в далечината и той разбираше, че Пит се е съсредоточил върху нещо друго.
	Докато Роджърс размишляваше върху възстановката на събитията, направена от Пит, опитвайки се да открие някакъв пропуск, мъжагата от НЮМА насочи вниманието си към Шанън.
	Тя се беше отпуснала на колене и лакти върху пода на храма и с четчица за рисуване с меки косми внимателно почистваше праха и дребните камъчета от една погребална одежда. Платът беше изтъкан от вълна и украсен с многоцветна бродерия, изобразяваща ухилена маймуна с противни, оголени зъби и виещи се змии вместо ръце и крака.
	— Това ли са носели добре облечените чачапойци?
	— Не, инките. — Шанън не се обърна, за да погледне нагоре към него, а продължи да работи съсредоточено.
	— Красиви неща са правели — отбеляза Пит.
	— Инките и техните предшественици са били най-добрите майстори на оцветяването и тъкачи в света. Техниките, които са използвали при тъкането на платове, са доста сложни и отнемат твърде много време, за да бъдат прилагани в наши дни. Те все още са ненадминати в направата на основа за гоблени. Най-добрите тъкачи на ренесансова Европа са използвали осемдесет и пет нишки на инч. Древните жители на Перу използвали до петстотин нишки на инч. Не е чудно, че испанците мислели по-фините платове на инките за копринени.
	— Може би това не е най-подходящият момент да си говорим за изкуство, но си помислих, че би искала да знаеш, че Ал и аз привършихме със скиците на предметите, които успяхме да зърнем, преди покривът да се сгромоляса.
	— Дайте ги на доктор Ортис. Той най-много се интересува какво е било откраднато.
	След това, погълната от работата си, тя отново се зае с разкопките.
	Един час по-късно Гън откри Пит, застанал до Ортис, който даваше указания на неколцина работника, заети да изстъргват растителността от голяма скулптура на нещо подобно на крилат ягуар със змийска глава. Страховитите челюсти бяха широко разтворени и под тях се виждаха два реда всяващи ужас закривени зъби. Внушителното тяло и крила бяха оформени като портал на грамадна гробница. Единственият вход беше зейналата уста, която беше достатъчно голяма, за да пропълзи през нея човек. Височината на каменния звяр от стъпалата до краищата на разперените му криле надвишаваше шест метра.
	— Никой не би искал да срещне такова нещо нощем в някоя тъмна уличка — каза Гън.
	Доктор Ортис се обърна и му махна за поздрав.
	— Най-голямата чачапойска скулптура, открита до този момент. По моя преценка, датира някъде от времето между 1200 и 1300 година от нашата ера.
	— Има ли някакво име? — попита Пит.
	— Демонио дел Муертос — отвърна Ортис. — Демонът на мъртвите, чачапойски бог, който стоял в центъра на покровителствен обред, свързан с култа към подземния свят. Отчасти ягуар, отчасти кондор, отчасти змия, той впивал зъби във всеки, който нарушал покоя на мъртвите и после го завличал в тъмните недра на земята.
	— Не е бил много красив — каза Гън.
	— Демонът не е трябвало да бъде красив. Статуите били с различна големина, като се почне от тази и се стигне до такива, не по-големи от човешка ръка, в зависимост от богатството и общественото положение на мъртвия. Мисля, че ще ги открием в почти всяка гробница и гроб в долината.
	— Не беше ли богът на древните мексиканци някаква змия? — попита Гън.
	— Да, Кетцалкоатъл, покрита с пера змия, която била най-важното божество на Мезоамерика, като се започне от олмеките през 900 година преди нашата ера и се свърши с ацтеките по време на испанската конквистада. Инките също имали скулптури на змии, но все още не е установена пряка връзка.
	Ортис се обърна, когато един от работниците му даде знак да разгледа малка статуетка, която беше изкопал до скулптурата. Гън хвана Пит под ръка и го поведе към ниска каменна стена, където седнаха.
	— С последния продоволствен хеликоптер от Лима долетя куриер от американското посолство — каза той, като извади от коженото си куфарче една папка — и остави пакет, изпратен по факса от Вашингтон.
	— От Йегър? — обзет от вълнение попита Пит.
	— От Йегър и от твоя приятел Пърлмутър.
	— Да не би да са попаднали на следа?
	— Прочети сам — каза Гън. — Джулиан Пърлмутър открил разказ на един оцелял корабокрушенец за галеон, който бил изхвърлен в джунглата от огромна океанска вълна.
	— Дотук добре.
	— Нататък става още по-добре. В разказа се споменава за кутия от нефрит, в която имало въженца с възли по тях. По всяка вероятност кутията все още се търкала сред гниещите останки на галеона.
	Очите на Пит светнаха като фарове.
	— Кипуто на Дрейк.
	— Очевидно в този мит има нещо вярно — широко усмихнат каза Гън.
	— А Йегър? — попита Пит, като започна да разлиства документите.
	— Неговият компютър анализирал наличните данни и съставил мрежа с координати, според които галеонът се намира в район с големина десет квадратни километра.
	— Доста по-малък, отколкото очаквах.
	— Бих казал, че шансовете ни да открием галеона току-що се увеличиха с цели петдесет процента.
	— Нека бъдат тридесет процента — каза Пит и вдигна един лист от Пърлмутър, в който бяха описани известните данни за конструкцията, стъкмяването и товара на „Нуестра сеньора де ла Консепсион“. — Като се изключат четири котви, които вероятно са били отнесени при удара на огромната вълна, магнитното поле на желязото на борда ще бъде твърде слабо, за да бъде уловено от магнитомер на повече от хвърлей място.
	— Един „Джеометрикс 0-8136“ на „ЕС & О“ би могъл да засече малка маса желязо от прилично разстояние.
	— Ти ми четеш мислите. Франк Стюарт разполага с такова устройство на борда на „Дийп Фадъм“.
	— Ще ни трябва хеликоптер, за да влачим датчика над върховете на дърветата в дъждовната гора — каза Гън.
	— Това е по твоята част — отвърна му Пит. — Познаваш ли някого в Еквадор?
	Гън се замисли за момент, а после устните му се разтегнаха в усмивка.
	— По една случайност управителният директор на „Корпорасион Естатал Петролера Екуаториана“, държавната нефтена компания, е задължен на НЮМА, защото тя посочи на компанията му значителни залежи от природен газ в Гуаякилския залив.
	— Значи, доста са ни задължени, достатъчно, за да ни заемат една птичка.
	— Спокойно може да се каже и така, да.
	— Колко време ще ти трябва, за да им я изкрънкаш?
	Гън вдигна китката си и се взря през очилата си в циферблата на своя стар верен „Таймекс“.
	— Дай ми двадесет минути да се обадя и да се спазаря с тях. След това ще съобщя на Стюарт, че ще се отбием да вземем магнитомера. После ще се свържа с Йегър, за да потвърди още веднъж данните си.
	Пит го изгледа с недоумение.
	— Вашингтон не се намира хей там, зад ъгъла. Да не би да осъществяваш връзката с димни сигнали или огледала?
	Гън бръкна в джоба си и извади нещо подобно на малък портативен телефон.
	— „Иридиум“, производство на „Моторола“. Цифров, безжичен, с него можеш да се обадиш навсякъде по света.
	— Системата ми е позната — потвърди Пит. — Използва спътникова мрежа, която усилва сигнала. Откъде си го отмъкнал?
	Гън огледа предпазливо руините.
	— Пепел ти на езика. Това е просто една временна придобивка от перуанския телевизионен екип.
	Пит изгледа ласкаво своя дребничък очилат приятел с дълбоко уважение и почуда. Рядко се случваше стеснителният Гън да се измъкне от академичната си черупка, за да задигне нещо.
	— Страхотен си, Руди, пет пари не давам какво пише за теб в жълтата хроника.


	По отношение на древните предмети и съкровища, крадците едва бяха разчоплили повърхността в Града на мъртвите. Те бяха съсредоточили вниманието си върху царските гробници близо до храма, но благодарение на неочакваната поява на Пит не бяха имали време за широкомащабни разкопки на повечето от околните гробници. В много от тях се намираха останките на високопоставени големци от Чачапойската конфедерация. Ортис и неговият екип от археолози откриха и изглеждащите на пръв поглед недокоснати погребални къщи на осем благородници. Ортис не можеше да си намери място от радост, когато установи, че царските саркофази са в отлично състояние и никога не са били отваряни.
	— Ще ни трябват десет, а може би и двадесет години, за да направим пълни разкопки на долината — заяви Ортис по време на обичайния разговор след обяда. — Нито едно откритие в двете Америки не може да се сравнява с това по огромния брой на антиките. Трябва да действаме бавно. Не бива да пренебрегнем нито едно семе на цвете, нито едно мънисто от огърлица. Нищо не трябва да бъде пропуснато, защото имаме небивалата възможност да добием нова представа за чачапойската култура.
	— Тъкмо за вас работа — каза Пит. — Само се надявам, че нито едно от чачапойските съкровища няма да бъде откраднато по време на транспортирането му до вашия национален музей.
	— Най-малко се притеснявам за загубите между долината и Лима — отвърна Ортис. — От нашите музеи се крадат почти толкова експонати, колкото и от гробниците, където са намерени.
	— Не разполагате ли със сигурна охрана за защита на скъпоценните предмети, принадлежащи на страната ви? — попита Роджърс.
	— Разбира се, но професионалните крадци на произведения на изкуството са доста изобретателни. Те често подменят един истински античен предмет с майсторски изработен фалшификат. Могат да минат месеци, а понякога и години преди да бъде установена кражбата.
	— Само преди три седмици Музеят на националното наследство в Гватемала съобщи за кражбата на предколумбови произведения на изкуството, създадени от маите, оценени приблизително на осем милиона долара. Крадците били облечени като пазачи и отнесли съкровищата през часовете за посещение, като че ли просто ги местели от едното крило в другото. Никой не се усъмнил в тях.
	— Моята любима история — каза Ортис, без да се усмихва — е за кражбата на четиридесет и пет бокала от дванадесети век, от епохата на династията Шан, от един музей в Бейджинг. Крадците внимателно разглобили стъклените витрини и пренаредили останалите експонати, за да създадат илюзията, че нищо не липсва. Изминали три месеца, преди уредникът да забележи, че експонатите ги няма и да разбере, че са били откраднати.
	Гън вдигна очилата си срещу светлината и провери за петна по стъклата.
	— Нямах представа, че кражбата на произведения на изкуството е толкова често срещано престъпление.
	Ортис кимна.
	— В Перу кражбите от по-големите колекции на антики и произведения на изкуството са също така чести, както и обирите на банки. Още по-трагично е, че крадците стават все по-дръзки. Те не се колебаят да отвличат колекционери, за да получат откуп. Подкупът, разбира се, са колекциите им от произведения на изкуствата. В много случаи те просто убиват колекционера преди да ограбят къщата му.
	— Имахте късмет, че само малка част от съкровищата в Града на мъртвите беше плячкосана, преди мародерите да бъдат спрени — каза Пит.
	— Наистина имахме. За нещастие, най-хубавите предмети вече са изнесени от страната.
	— Цяло чудо е, че досега градът не е бил открит от хакеросите — каза Шанън, като съзнателно избягваше да погледне в очите Пит.
	— Пуебло де лос Муертос се намира в тази уединена долина на деветдесет километра от най-близкото село — отговори Ортис. — Придвижването по тези места е огромно изпитание, особено пеш. Местните хора не са имали причина да си пробиват с мъка път през джунглата в продължение на седем или осем дни, за да търсят нещо, което според тях съществувало само в легендите от далечното им минало. Когато Хирам Бингъм открил Мачу Пикчу на върха на една планина, оказало се, че местните жители никога не са се опитвали да стъпят там. И въпреки че това не би възпряло някой закоравял хакеро, потомците на чачапойците все още вярват, че всички руини, разпръснати из непроходимите планински гори на изток, се намират под закрилата на демоничен бог като онзи, който открихме днес следобед. Те изпитват смъртен страх да приближат до тях.
	Шанън кимна.
	— Мнозина все още се кълнат, че всеки, който открие и влезе в Града на мъртвите, ще бъде превърнат в камък.
	— А, да — промърмори Джордино, — старият номер „проклет да си ти, който смутиш покоя на костите ми“.
	— И тъй като нито един от нас не чувства втвърдяване на ставите — шеговито каза Ортис, — ще трябва да приема, че злите духове, които се навъртат из руините, са загубили магическата си сила.
	— Много лошо, че това не е подействало на Амару и неговите разбойници — каза Пит.
	Роджърс пристъпи зад Шанън и свойски постави ръка на врата й.
	— Разбирам, че вие тримата ще се сбогувате с нас утре сутрин.
	По лицето на Шанън се изписа изненада и тя не направи опит да отмахне ръката на Роджърс.
	— Вярно ли е това? — попита тя, като погледна към Пит. — Тръгвате ли си?
	Гън отговори преди Пит.
	— Да, ще отлетим на нашия кораб, преди да се отправим към Еквадор.
	— Да не би да се каните да търсите в Еквадор галеона, за които стана дума на „Дийп Фадъм“?
	— Можеш ли да се сетиш за някое по-добро място?
	— Защо Еквадор? — продължи да упорства тя.
	— На Ал му харесва климата — заяви Пит, като потупа Джордино по гърба.
	— Чувам, че момичетата са хубави и подивели от страст.
	Шанън погледна с интерес към Пит.
	— А ти?
	— Аз ли? — промърмори невинно Пит. — Аз отивам да ловя риба.


>>	21

	— Ама и ти ги избираш едни — каза Франсис Рагсдейл, шеф на Междущатския отдел за кражби на произведения на изкуството към ФБР, отпускайки се на пластмасовата седалка в едно от сепаретата на крайпътно ресторантче с хромирано обзавеждане в стил петдесетте години. Той прегледа заглавията на песните в монетната музикална система, свързана към джубокс „Вурлицър“ — Стан Кентън, Чарли Барнет, Стан Гец*. Има ли някой, дето е чувал за тях?
	[* Стан Кентън (1911 — 1979) — американски джаз музикант, пианист; Чарли Барнет (1913 — 1991) — Американски джаз музикант, пианист; Стан Гец (1927 — 1991) — американски джаз музикант, саксофонист. — Б.пр.]
	— Само хора, които ценят хубавата музика — раздразнено отговори Гаскил на по-младия мъж. Той разположи масивното си туловище, което запълни две трети от пейката откъм неговата страна на сепарето.
	Рагсдейл сви рамене.
	— От преди моето време са. — За него, тридесет и четири годишния, великите музиканти от една по-ранна епоха бяха просто малко познати имена, които родителите му споменаваха от време на време. — Често ли идваш тук?
	Гаскил кимна.
	— Каквото хапнеш, ти се лепи.
	— Това едва ли е препоръка за епикуреец*.
	[* Епикуреец — човек, който е познавач на тънкостите по отношение на добрата храна и напитки, посветен в изтънчените наслади (синоними — гурман, гастроном, бонвиван, сластолюбец). — Б.пр.]
	Гладко избръснат, с чуплива черна коса и добре поддържано тяло, Рагсдейл имаше мъжественото лице, приятните сиви очи и открития поглед на актьор от някоя сапунена опера, който веднага отвръща на репликите на партньора си. Добър детектив, той се отнасяше сериозно към работата си и поддържаше общоприетата представа за хората от Бюрото, като се обличаше в тъмни делови костюми, които му придаваха вид на преуспяващ брокер от Уолстрийт.
	С професионален поглед, от който нищо не убягваше, той огледа покрития с линолеум под, облите столчета без облегалки пред бара, типичните за периода поставки за салфетки, солницата и пиперницата в стил арт деко, които бяха поставени до бутилка кетчуп „Хайнц“ и бурканче горчица с оцет. По лицето му беше изписано неодобрението на човек с изискан вкус. Той несъмнено би предпочел някой по-известен ресторант в централната част на Чикаго.
	— Странно място. Сякаш херметично запечатано в Зоната на здрача.
	— Половината от удоволствието се крие в атмосферата — с примирение отбеляза Гаскил.
	— Защо става така, че когато аз плащам, винаги се храним в някое класно заведение, но дойде ли твоят ред, се озоваваме в някоя гостилница, дето не си знае годините?
	— Защото знам, че винаги ми запазват маса на хубаво място.
	— Ами храната?
	Гаскил се усмихна.
	— Доколкото знам, това е най-доброто място, където човек може да похапне вкусно приготвено пиле.
	Рагсдейл го изгледа така, сякаш едва ли не му се гадеше и не удостои с внимание менюто — отпечатани на циклостил имена на ястия в найлонови калъфки.
	— Ще зарежа всякаква предпазливост и ще рискувам да получа хранително отравяне с една купичка супа и чаша кафе.
	— Поздравявам те за разкриването на кражбата от музея „Феърчайлд“ в Скарсдейл. Чувам, че си успял да им върнеш двадесетте липсващи нефритени статуетки от периода на династията Сун.
	— Двадесет и две. Трябва да призная, че се сетих за човека, който будеше най-малко подозрение, едва когато ударих на камък при всички останали вероятни извършители. Седемдесет и две годишният директор по охраната. Кой би се сетил за него? Работел в музея от близо тридесет и две години. Досието му беше чисто като добре измити ръце на хирург. Уредникът не искаше да повярва, докато старецът най-сетне не издържа и си призна. Той бил изнесъл статуетките една по една в продължение на четири години. Връщал се след работно време, изключвал алармената система, отварял с шперц ключалките на витрините и спускал статуетките в храстите край сградата от прозореца на тоалетната. На тяхно място поставял по-малоценни предмети, съхранявани в подземния трезор. Подправил и каталожните надписи. Успял дори да постави постаментите точно по местата им, така че да не останат издайнически запрашени петна по дъното на витрините. Служителите в музея бяха силно впечатлени от техниката му на подреждане.
	Сервитьорката, въплъщение на всички онези, които обслужват по тезгяхи и маси в кафенетата на малки градчета или крайпътни ресторантчета за шофьори, с молив в смешната малка шапчица, с челюсти, които енергично дъвчат дъвка и медицински чорапи, скриващи разширените вени, приближи към тях с къс молив, застинал над малко зелено тефтерче.
	— Смея ли да попитам каква супа предлагате днес? — високомерно се заинтересува Рагсдейл.
	— Супа от леща с шунка и ябълки, подправена с къри.
	Рагсдейл не можа да повярва на ушите си.
	— Правилно ли ви чух?
	— Искаш ли да повторя?
	— Не, не, супата от леща ще ми дойде добре.
	Сервитьорката насочи молива към Гаскил.
	— Ти си ми ясен. — Тя подвикна дрезгаво на някакъв невидим готвач в кухнята техните поръчки с глас, в който сякаш бяха смесени стрито стъкло и едър речен пясък.
	— След тридесет и две години — попита Гаскил, връщайки се към разговора — какво е накарало стареца да тръгне да краде?
	— Страст към екзотичното изкуство — отговори Рагсдейл. — Старецът обичал да докосва и гали статуетките, когато наоколо нямало никой, ала дошъл нов уредник, въвел режим на строги икономии и му намалил заплатата точно когато той очаквал увеличение. Това го вбесило и разпалило желанието му да притежава нефрита от витрината с експонати. От самото начало стана ясно, че кражбата би могла да бъде извършена само от първокласен екип професионалисти или от някой вътрешен човек. Стесних кръга на заподозрените до старшия директор по охраната и успях да издействам съдебно разпореждане за обиск на къщата му. Те бяха там, върху лавицата над камината, всички до една, сякаш бяха купи от състезания по боулинг.
	— Работиш ли по някой нов случай? — попита Гаскил.
	— Току-що ми натресоха един.
	— Отново кражба от музей?
	Рагсдейл поклати глава.
	— Частна колекция. Собственикът заминал за девет месеца в Европа. Когато се върнал в дома си, заварил голи стени. Осем акварела от Диего Ривера, мексиканския художник и стенописец.
	— Виждал съм стенописите, които е направил за детройтския Музей за изкуство.
	— Коректорите* от застрахователната компания са бесни. Изглежда, акварелите са били застраховани за четиридесет милиона долара.
	[* Коректор — служител в застрахователна компания, специализиран в оценяването на искове и даването на съвети по задължения върху полици и претърпени загуби. — Б.пр.]
	— Може да ни се наложи да обменяме информация по този случай.
	Рагсдейл го изгледа.
	— Мислиш, че Митническото управление би могло да прояви интерес?
	— Съществува известна вероятност един от нашите случаи да има връзка с него.
	— Винаги ще се радвам да помогна.
	— Видях снимки на акварели от Ривера, които могат да се окажат твоите Ривера, във вехта кутия с бюлетини за откраднати произведения на изкуството, когато сестра ми разчистваше една стара къща, която купи. Ще разбера, като ги сравня с твоя списък. Ако има връзка, четири от твоите акварели са обявени за изчезнали от Мексиканския университет през 1923 година. При положение че са били внесени контрабандно в Съединените щати, със случая ще се заеме Митническото управление.
	— Това е отдавнашна история.
	— Не и за откраднати произведения на изкуството — поправи го Гаскил. — Осем месеца по късно, по време на изложение в парижкия Лувър, изчезнали шест платна на Реноар и четири на Гоген.
	— Струва ми се, че намекваш за онзи невероятен крадец на произведения на изкуството, как му беше името?
	— Призракът — отвърна Гаскил.
	— Нашите славни предшественици от Министерството на правосъдието така и не успели да го заловят, нали?
	— Дори не са могли да го идентифицират.
	— Мислиш, че е имал пръст в първата кражба на акварелите на Ривера?
	— Защо не? За кражбите на произведения на изкуството Призракът е бил това, което е представлявал Рафълс* за кражбите на диаманти. При това със същия вкус към мелодраматичното. Той е извършил най-малко десет от най-големите кражби в историята. Бил суетен човек и винаги оставял след себе си своя запазен знак.
	[* Рафълс — прочут крадец на диаманти от началото на XX век. — Б.пр.]
	— Май си спомням, че четох за някаква бяла ръкавица.
	— Това е бил Рафълс. Призракът оставял на местопрестъплението малко календарче, в което ограждал с кръг датата на следващата си кражба.
	— Трябва да му се отдаде дължимото. Самонадеян негодник.
	Сервитьорката донесе на Гаскил голяма овална чиния с нещо подобно на пиле върху ориз и отделно му сервира пикантна салата. Рагсдейл смръщено огледа съдържанието на своята купичка и вдигна поглед към сервитьорката.
	— Предполагам, в това кръчме не сервирате нищо друго, освен бира в кутии.
	Прошарената сервитьорка погледна надолу към него и се усмихна като стара проститутка.
	— Имаме бира в кутии, имаме и вино, сладур. Какво да бъде?
	— Бутилка от най-доброто ви бургундско.
	— Ще попитам шефа на избата. — Тя намигна със силно гримираното си око, преди да се отправи с клатушкаща се походка към кухнята.
	— Забравих да спомена любезното обслужване — усмихна се Гаскил.
	Рагсдейл предпазливо потопи лъжицата в супата си. По лицето му беше изписано подозрение. Той бавно сръбна от лъжицата си, сякаш оценяваше вкуса на вино. После погледна облещил очи към другия край на сепарето.
	— Боже мой! Шери и арпаджик, чеснови скилидки, розмарин и три различни вида гъби. Вкусно. — Той хвърли поглед към чинията на Гаскил. — Ти какво си поръча, пиле?
	Гаскил наклони чинията си към Рагсдейл, за да види.
	— Почти позна. Специалитетът на заведението. Накиснат в марината печен пъдпъдък върху булгур със стафиди, арпаджик, пюре от печени моркови и праз с джинджифил.
	Рагсдейл изглеждаше така, сякаш жена му го беше дарила с три близначета.
	— Ти ме измами.
	Гаскил се престори на засегнат.
	— Мислех, че търсиш място, където да похапнеш добре.
	— Тук е страхотно. Но къде е навалицата? Отвън трябва да има опашка.
	— Всеки понеделник собственикът, който е и главен готвач, между другото на времето е работил в лондонския Риц, затваря заведението.
	— Но защо отвори само за нас? — впечатлен попита Рагсдейл.
	— Успях да открия колекцията му от средновековни готварски принадлежности, открадната от къщата му в Англия и внесена контрабандно в Маями.
	Сервитьорката се върна и тикна пред лицето на Рагсдейл бутилка вино, така че да може да прочете етикета.
	— Ето, сладур, Шато Шантийи от 1878. Добър вкус имаш, ама стиска ли ти да се изръсиш осем хилядарки за тази бутилка?
	Рагсдейл втренчи поглед в прашната бутилка с избелял етикет и съвсем онемя от изненада.
	— Не, не, едно добро калифорнийско каберне ще свърши работа — задавено промърмори той.
	— Слушай, сладур. Какво ще кажеш за хубаво, отлежало, полусухо бордо, реколта 1988? Към трийсетачка.
	Рагсдейл кимна мълчаливо в знак на съгласие.
	— Направо не мога да повярвам.
	— Мисля, че това, с което заведението наистина ме привлича — каза Гаскил, като замълча, за да вкуси с наслада парченце пъдпъдък — е неговата привидна непретенциозност. Кой изобщо би очаквал да намери такава храна и вино за чревоугодници в едно крайпътно ресторантче?
	— Прав си, разминаването е пълно.
	— Та да се върнем на нашия разговор — поде Гаскил, докато сръчно сваляше месото на пъдпъдъка от костите с огромните си ръце. — За малко да пипна още една от придобивките на Призрака.
	— Да, чух за провала на засадата ви — промърмори Рагсдейл, комуто все още беше трудно да се съсредоточи върху тази тема. — Някаква покрита със злато мумия от Перу, нали така?
	— Позлатената мумия от Тиаполо.
	— Къде оплетохте конците?
	— Зле избрахме момента, това е всичко. Докато наблюдавахме апартамента на собственика, банда крадци, преоблечени като носачи на мебели, откраднаха мумията от апартамент на долния етаж, където се намираше заедно с огромна тайна сбирка от други произведения на изкуството и исторически ценности, всички със съмнителен произход.
	— Тази супа е страхотна — каза Рагсдейл, като се опитваше да привлече вниманието на сервитьорката. — По-добре да разгледам отново менюто и да си поръчам още нещо. Направихте ли вече опис?
	— До края на седмицата. Мисля, че в нелегалната колекция на моя заподозрян може да има между тридесет и четиридесет откраднати произведения на изкуството, за които ФБР би дало мило и драго.
	Сервитьорката приближи с виното и Рагсдейл поръча веяна сьомга със сладка царевица, гъби шийтаке и спанак.
	— Добър избор, сладур — проточи тя, докато отваряше бутилката.
	Рагсдейл поклати удивено глава, преди отново да насочи вниманието си към Гаскил.
	— Как се казва колекционерът, който е натрупал издирваните произведения на изкуството?
	— Казва се Адолфъс Румел, богат търговец на скрап от Чикаго. Звучи ли ти познато това име?
	— Не, но от друга страна, никога не съм срещал някой купувач на едро на крадени вещи или пък колекционер, който вдига шум около себе си. Очакваш ли, че Румел ще проговори?
	— Изключено — със съжаление заяви Гаскил. — Вече нае Джейкъб Морганталер и заведе дело за връщане на конфискуваните предмети.
	— Джейк Шмекера — с отвращение произнесе Рагсдейл. — Приятел и защитник на подведени под отговорност черноборсаджии и колекционери на произведения на изкуството.
	— Като знам колко оправдателни присъди са получили доверениците му, имаме късмет, че не защитава убийци и търговци на наркотици.
	— Някакви следи, които водят към крадеца на позлатената мумия?
	— Никакви. Чиста работа. Ако не знаех, че е невъзможно, щях да кажа, че е дело на Призрака.
	— Освен ако не е възкръснал. Сега щеше да е прехвърлил деветдесетте.
	Гаскил протегна чашата си и Рагсдейл му наля вино.
	— Ами, ако е имал син или пък е положил началото на цяла династия, която е продължила семейната традиция?
	— Възможно е. Само че повече от петдесет години никой не е оставял календарчета с оградени дати при кражбите на произведения на изкуството.
	— Може да са се насочили към контрабандно внасяне и изнасяне на фалшификати и да са зарязали евтиното театралничене. Днешните професионалисти знаят, че модерната техника, с която разполага следствието, може да извлече достатъчно доказателства от тези джобни календарчета, за да ги окошарят.
	— Може би. — Рагсдейл замълча, когато сервитьорката донесе сьомгата му. — Надявам се на вкус да е също толкова хубава, както и на вид.
	— Гарантирам ти, сладур — изкикоти се сервитьорката, — иначе ти връщам парите.
	Рагсдейл пресуши чашата с вино и отново си наля.
	— Оттук чувам как умът ти щрака. Към какво смяташ да се насочиш?
	— Този, който е извършил кражбата, не го е направил, за да получи по-висока цена на черния пазар от някой колекционер — отговори Гаскил. — Аз направих известно проучване за позлатата на мумията. Според сведенията тя е била покрита с гравирани върху й йероглифи, изобразяващи дългото плаване на флотилия от кораби на инките, които носели огромно съкровище, включително и голяма златна верига. Смятам, че крадците са я взели, за да могат да открият пътя към тази златна мина.
	— Казва ли позлатата какво е станало със съкровището?
	— Според легендата то било заровено на един остров във вътрешно море. Как е сьомгата ти?
	— Най-вкусната, която някога съм опитвал — щастливо отвърна Рагсдейл. — И повярвай ми, това наистина е похвала. Е, оттук нататък накъде?
	— Гравираното върху позлатата трябва да бъде преведено. Инките, за разлика от маите, не са имали метод за описване или обрисуване на събития, но снимките, които са направени на мумията преди първата й кражба от Испания, показват определено наличие на пиктографска система. На крадците ще бъде необходим специалист, който да разшифрова тези символи. Не може да се каже, че тълкуването на пиктограми е дисциплина, която гъмжи от учени.
	— Значи се каниш да разбереш на кого ще възложат тази работа?
	— Едва ли ще е трудно. Водещите специалисти са само пет. Двама от тях, които работят в екип, са съпруг и съпруга на име Мур. Считат ги за най-добрите в тази област.
	— Подготвил си домашното си.
	Гаскил сви рамене.
	— Алчността на крадците е единствената улика, с която разполагам.
	— Ако имаш нужда от помощта на Бюрото — каза Рагсдейл, — трябва само да ми се обадиш.
	— Задължен съм ти, Франсис, благодаря.
	— И още нещо.
	— Да?
	— Можеш ли да ме представиш на главния готвач? Искам някой вътрешен човек да ми уреди маса за събота вечер.


>>	22

	След кратък престой на летището в Лима, откъдето трябваше да вземат магнитомера, пренесен с хеликоптер на американското посолство от „Дийп Фадъм“, Пит, Джордино и Гън се качиха на пътнически самолет до Кито, столицата на Еквадор. Минаваше два часа сутринта, когато се приземиха в разгара на проливен дъжд, съпроводен с гръмотевици. Щом излязоха от вратата, те бяха посрещнати от представител на държавната нефтена компания, изпратен от управителния директор, с когото Гън се беше договорил да им осигури хеликоптер. Той бързо ги отведе до една лимузина, която се отправи към отсрещната страна на аеродрума, следвана от микробус, натоварен с техния багаж и електронното оборудване. Колоната от два автомобила спря пред напълно подготвен за полет хеликоптер „Макдонъл Дъглас Иксплорър“. Когато слязоха от лимузината, Руди Гън се обърна, за да изрази благодарността си, но служителят от нефтената компания беше вдигнал стъклото на прозореца и наредил на шофьора да тръгва.
	— На човек чак му се дощява да води нормален живот — промърмори Джордино, като видя колко експедитивно мина всичко.
	— Май са ни били много по-задължени, отколкото си мислех — каза Пит, без да обръща внимание на пороя, втренчил радостен поглед в големия червен двумоторен хеликоптер без опашно витло.
	— Добър ли е самолетът? — простодушно попита Гън.
	— Най-хубавият витлов съд в небето в днешно време — отвърна Пит. — Стабилен, надежден, носи се плавно като олио по вода. Струва около два милиона седемстотин и петдесет хиляди. Не бихме могли да желаем по-добра машина за провеждане на проучвателна и изследователска операция от въздуха.
	— На какво разстояние е заливът на Каракес?
	— Около двеста и десет километра. С тази машина можем да стигнем за по-малко от час.
	— Надявам се, че нямаш намерение да летим над непозната местност в тъмното по време на тропическа буря — притеснено рече Гън, като държеше над главата си вестник, за да се предпази от дъжда.
	Пит поклати глава.
	— Не, ще изчакаме да се развидели.
	Джордино кимна към хеликоптера.
	— Може само едно нещо да знам, ама то не е да се къпя с дрехите. Предлагам да намятаме багажа и електронното оборудване на борда и да поспим някой и друг час, преди да се е съмнало.
	— Това е най-добрата идея, която чувам днес — искрено се съгласи Пит.
	Щом натовариха оборудването, Джордино и Гън свалиха облегалките на две от седалките за пътници и след няколко минути вече спяха. Пит седна на мястото на пилота под малка лампа и разгледа данните, събрани от Пърлмутър и Йегър. Той беше твърде възбуден, за да почувства умора, още повече в навечерието на издирване на останките от корабокрушение. Повечето хора се превръщат от Джекил в Хайд, винаги когато мисълта за търсене на съкровище се загнезди в главите им. Ала стимулантът на Пит беше не алчността, а предизвикателството от навлизане в неизвестното, за да дири следа, оставена от хора с дух, също тъй неспокоен като неговия, които бяха живели и издъхнали в друга ера, хора, оставили за идните поколенията загадка, която трябваше да бъде разгадана.
	„Какви ли са били мъжете, които са крачели по палубите на корабите през шестнадесети век“ — зачуди се той. Освен порива към приключения и несигурните изгледи за печалба, какво друго ги е подтиквало да потеглят на плавания, които понякога продължавали три, че и повече години, на кораби не по-големи от скромна двуетажна къща в някое предградие? Без да видят земя месеци наред, с падащи от пристъпите на скорбут зъби, голяма част от екипажите била покосявана от болести или умирала от недояждане. В много случаи плаванията завършвали само офицерите, които оцелявали благодарение на по-големите дажби храна, които получавали, в сравнение с обикновените моряци. От осемдесет и шестте души на борда на „Златната кошута“, с които Дрейк след доста препятствия преминал през Протока на Магелан и навлязъл в Тихия океан, били останали само петдесет и шест при завръщането му в плимутското пристанище.
	Пит насочи вниманието си към „Нуестра сеньора де ла Консепсион“. Пърлмутър беше приложил илюстрации и изрезки със скици на типичен испански галеон за превозване на съкровища, порил вълните на морета и океани през шестнадесети и седемнадесети век. Пит се интересуваше най-вече от количеството желязо на борда, което магнитомерът можеше да засече. Пърлмутър беше сигурен, че двете оръдия, с които според сведенията бил въоръжен, са били бронзови и нямаше да бъдат уловени от прибор, замерващ интензивността на магнитно поле, създадено от голяма маса желязо.
	Галеонът имаше четири котви. Техните стволове, рогове и лапи са били отлети от желязо, ала с кръстовища от дърво и са били завързани с конопени въжета, а не с вериги. Ако е бил закотвен с две котви, силата на вълната, която се е стоварила върху него и го е изхвърлила на брега, сигурно е скъсала въжетата. Това означаваше, че има, макар и малка вероятност останалите две резервни котви да са оцелели непокътнати и все още да се намират сред останките.
	Той добави останалото количество желязо, което би могло да се намира на борда. Метални части от стъкмяването, корабната железария, големите цапфи и щифтове, които са държали кормилото и са му позволявали да се върти. Обтегачите (железни скоби, които помагали за укрепването на рейките или рангоутите), всички халки или куки за захващане. Чайникът на готвача, инструментите на дърводелеца, може би някоя бъчонка с пирони, малки огнестрелни оръжия, саби и пики. Гюлета за оръдията.
	Това беше задача с твърде много неизвестни. Пит трудно би могъл да мине за познавач на ветроходите от шестнадесети век. Той можеше да разчита единствено на приблизителната оценка на Пърлмутър за количеството желязо на борда на „Консепсион“. В най-добрия случай изчисленията показваха между един и три тона. Достатъчно, горещо се надяваше Пит, за да може магнитомерът да открие аномалията на галеона от височина 50 до 75 метра във въздуха.
	Ако количеството беше по-малко, шансовете им да намерят местонахождението на галеона щяха да бъдат не по-големи от онези за откриването на бутилка с писмо, плаваща насред южната частна Тихия океан.


	Часът наближаваше пет сутринта и светлосиньото небе беше започнало да порозовява над планините на изток, когато Пит сви с хеликоптера „Макдонъл Дъглас Иксплорър“ над залива на Каракес. Рибарските лодки напускаха залива и тръгваха на лов в открито море. Рибарите, които приготвяха мрежите си, спираха за миг, вдигаха поглед към нисколетящата машина и махваха с ръце. Пит отвръщаше на поздрава им, докато сянката на Иксплоръра проблясваше над рибарската флотилия и се носеше към бреговата линия. Сияйният тъмносин цвят на морските дълбини скоро премина в тюркоазнозелен, набразден от дългите пенести гребени на разбиващи се вълни, които се появиха, щом морското дъно започна да се надига, за да се срещне с пясъчната ивица на брега.
	Дългите краища на залива описваха кръг и свършваха малко преди да се съединят при устието на река Чоне. Джордино, който седеше на мястото на втория пилот, посочи надолу и надясно към едно градче с малки улици и боядисани в ярки цветове лодки, изтеглени на брега. Градчето беше заобиколено от множество ферми, не по-големи от три или четири акра, с малки белосани къщички от кирпич, разположени до корали с кози и някоя и друга крава. Пит пое срещу течението на реката и след два километра стигна до белопенестите й бързеи. В този момент пред тях като непристъпна стена изникна гъстата дъждовна гора, която се простираше на изток, докъдето поглед стига. Като се изключеше реката, под дърветата не се виждаше никаква просека.
	— Приближаваме долната половина на нашата мрежа — подхвърли през рамо Пит на Гън, който се беше навел над протонния магнитомер.
	— Покръжи една-две минути, докато разставя системата — отвърна Гън. — Ал, ще спуснеш ли датчика?
	— Както кажеш — кимна Джордино, стана от мястото си и се запъти към задната част на кабината.
	— Ще поема към началната точка на първата полоса и ще се завъртя наоколо, докато се приготвиш.
	Джордино вдигна датчика с форма на ракета от клас „въздух-въздух“ и го спусна през люка, който се намираше на пода на хеликоптера. После разви съединителния кабел на датчика.
	— Датчикът спуснат на около тридесет метра — обяви той.
	— Улавям смущения от хеликоптера — каза Гън. — Дай ми още двадесет метра.
	Джордино изпълни молбата му.
	— А сега как е?
	— Добре. Задръж го така, докато настроя цифровия и аналоговия регистратори.
	— Ами камерата и системите за събиране на данни?
	— Тях също.
	— Няма нужда да бързаш — каза Пит. — Все още въвеждам данните за координатната мрежа в сателитния навигационен компютър.
	— За първи път ли работиш с „Джеометрикс G-813G“? — обърна се Джордино към Гън.
	Гън кимна.
	— Имам опит с модела „G-801“ за морски и океански проучвания, но за първи път използвам въздушното устройство.
	— Дърк и аз използвахме „G-813G“, за да открием един китайски пътнически самолет, който се разби миналата година край брега на Япония. Държа се като целомъдрена жена — чувствителен, надежден, ни за миг не кривна от плана и не му трябваха корекции на калибровката. Точно като моя идеал за спътник в живота.
	Гън го изгледа учудено.
	— Странен вкус проявяваш по отношение на жените.
	— Той си пада по роботите — пошегува се Пит.
	— Нито думичка повече — превзето изрече Джордино. — Нито думичка повече.
	— Казаха ми, че този модел го бива за точно засичане на малки аномалии. — Гън внезапно доби сериозен вид. — Ако той не успее да ни отведе до „Консепсион“, нищо друго няма да ни помогне.
	Джордино се върна към седалката на втория пилот, настани се в нея и погледна надолу към безкрайния килим от зеленина на не повече от 200 метра под него. Никъде не се виждаше дори и парченце от земя.
	— Не мисля, че би ми се искало да прекарам отпуска си тук.
	— Не са много хората, които искат — каза Пит. — Според Джулиан Пърлмутър при проучването на местните исторически архиви той се натъкнал на слуха, че фермерите избягвали тази област. Джулиан каза, че в дневника на Кътил се споменавало за мумии на отдавна умрели инки, които гигантската вълна изтръгнала от гробовете им, преди да ги отнесе навътре в джунглата. Местните жители са страшно суеверни и вярват, че духовете на предците им скитат из джунглата и търсят своите истински гробове.
	— Можеш да започваш с първата полоса — заяви Гън. — Всички системи са включени и настроени.
	— На какво разстояние от брега ще започнем да косим ливадата? — попита Джордино, като имаше предвид широките седемдесет и пет метра полоси на мрежата, които се канеха да облетят.
	— Ще започнем от границата на третия километър, като летим успоредно на брега — отвърна Пит, — ще изследваме полосите от север на юг и същевременно ще се придвижваме към вътрешността.
	— Дължината на полосите? — заинтересува се Гън, вперил поглед в писеца, който се движеше по милиметровата хартия и цифрите, примигващи върху портативния дисплей.
	— Два километра при скорост двадесет възела.
	— Можем да се движим много по-бързо — каза Гън. — Магнитомерната система има много голяма честота на сканиране. Тя лесно може да засече аномалия при сто възела.
	— Ще го направим бавно и славно — твърдо заяви Пит. — Ако не прелетим точно над целта, магнитното поле, което се надяваме да открием, няма да даде кой знае какво отражение върху гама показанията.
	— И ако не открием аномалия, ще увеличим периметъра на мрежата.
	— Правилно. Ще извършим претърсването като по учебник. Правили сме го толкова много пъти, че вече изгубих желание да ги броя. — После Пит погледна към Джордино. — Ал, следи за височината, а пък аз ще внимавам за координатите на полосите.
	Джордино кимна.
	— Ще държа датчика колкото мога по-ниско, без да го оплета в клоните на някое дърво.
	Слънцето вече беше изгряло и небето беше чисто, с изключение на няколко малки пухкави облачета. Пит погледна за последен път към приборите и след това кимна.
	— Добре, момчета, хайде да намерим останките на този кораб.
	Те летяха напред и назад над гъстата джунгла, а климатичната система не позволяваше на горещия влажен въздух да нахлуе в алуминиевия корпус на машината. Денят бавно минаваше, а до обяд те не бяха открили нищо. Магнитомерът не беше регистрирал дори и леко потрепване. На човек, който никога не беше търсил невидим предмет, това би се сторило обезсърчително, ала Пит, Джордино и Гън го приемаха като нещо естествено. Те всички бяха участвали в издирвания на потънали кораби или изчезнали самолети, при които в продължение на шест седмици нямаше и най-малък признак за успех.
	Освен това Пит беше човек, придържащ се стриктно към предварително начертания план за дадена операция. От опит знаеше, че нетърпението и отклонението от определените с изчисления полоси за претърсване обикновено вещае провал на всеки проект. Вместо да тръгне от средата на мрежата и да продължи навън, той предпочете да започне от външния край и да се придвижва навътре. Твърде често целта биваше откривана там, където никой не мислеше, че се намира. В допълнение той прецени, че сухите, открити площи могат да се изключат, за да не се губи време за повторно обследване на полосите.
	— Докъде стигнахме? — попита Гън за първи път от началото на претърсването.
	— На два километра навътре в мрежата — отвърна Пит. — Едва сега навлизаме в основната целева зона на Йегър.
	— Значи всеки момент ще започнем да се движим успоредно на бреговата линия от 1578 година.
	— Да, разстоянието, на което вълната е отнесла галеона, както показва компютърната програма на Йегър.
	— Остава ни гориво за три часа — каза Джордино, като почука по двата разходомера за гориво. Той не показваше никакви признаци на умора или отегчение: тъкмо обратното, сякаш изпитваше удоволствие.
	Пит измъкна от страничния джоб на седалката си морска карта, захваната с кламер към една подложка и я разгледа за не повече от пет секунди.
	— Пристанищният град Манта е само на петдесет и пет километра оттук. Там има летище с прилични размери, където можем да презаредим.
	— Като говорим за презареждане — каза Джордино, — аз умирам от глад. — Тъй като само неговите ръце бяха свободни, той раздаде на останалите сандвичи и кафе, предвидливо осигурени от екипа на нефтената компания, който отговаряше за обслужването на хеликоптера.
	— Странен вкус има това сирене — промърмори Джордино, като оглеждаше скептично вътрешността на своя сандвич.
	Гън се усмихна.
	— На харизан кон зъбите не се гледат.
	Два часа и петнадесет минути по-късно те бяха облетели двадесет и осемте полоси, необходими за покриването на километри пети и шести. Сега определено имаха проблем, тъй като се намираха отвъд целевата зона, посочена от Йегър. Никой от тях не вярваше, че една огромна океанска вълна би могла да изхвърли от морето 570-тонен кораб и да го завлече на повече от 5 километра навътре в сушата. Не и вълна, чийто гребен е бил по-нисък от 30 метра. С отдалечаването им от основната целева зона тяхната увереност все повече намаляваше.
	— Започваме първата полоса от началото на седмия километър — обяви Пит.
	— Далеч, твърде далеч — промърмори Джордино.
	— Съгласен съм — каза Гън. — Или сме го пропуснали, или лежи отвъд северния и южния периметри на мрежата ни. Няма смисъл да си губим времето в този район.
	— Ще довършим километър седми — заяви ПИТ, приковал очи в навигационния прибор, който показваше координатите му.
	Гън и Джордино бяха достатъчно благоразумни, за да не спорят по въпроса. Те знаеха твърде добре, че когато Пит си наумеше нещо, никой не беше в състояние да го разубеди. Той упорито вярваше, че изгледите да открият стария испански кораб въпреки гъстата растителност на джунглата и изминалите четири века са съвсем реални. Джордино зорко бдеше хеликоптерът да лети на такава височина, че датчикът едва да докосва върховете на дърветата, а Гън не отделяше поглед от милиметровата хартия и цифровите показания. Те започваха да си мислят, че късметът ги е изоставил и се приготвиха за продължително и трудно претърсване.
	За щастие, времето се задържа на тяхна страна. Небето остана ясно и само понякога високо над тях преминаваше някой облак, а вятърът продължи да духа от запад със скорост пет възела. Еднообразието беше също тъй постоянно като времето. Гората под тях продължаваше да се стеле като безкрайно море от водорасли. Там долу не живееха хора. Сумрачните дни нямаха край. Поради постоянната влага и топлия климат цветята цъфтяха, листата падаха, а плодовете растяха и зрееха през цялата година. Местата, където лъчите на слънцето проникваха през клоните на дърветата и листата на растенията, за да докоснат земята, бяха рядкост.
	— Отбележи го! — внезапно извика Гън.
	В отговор Пит записа навигационните координати.
	— Обект ли засече?
	— Приборите ми регистрираха лек пик. Не е кой знае колко голям, но определено е аномалия.
	— Да се върнем ли? — попита Джордино.
	Пит поклати глава.
	— Нека довършим полосата и ще видим дали при следващия курс няма да уловим по-силен сигнал.
	Никой не проговори, докато довършиха полосата, направиха пълен завой на 180 градуса и се отправиха обратно на 75 метра встрани в посока изток. Пит и Джордино не можеха да се сдържат и хвърляха крадешком погледи надолу към дъждовната гора, като се надяваха да забележат следи от корабокрушението, въпреки че знаеха, че е абсолютно невъзможно да се види нещо през гъстия листак. Буйната растителност беше наистина ужасна в своята еднообразна красота.
	— Приближаваме към мястото от насрещната страна — предупреди ги Пит. — Сега се намираме над него.
	Датчикът, който се носеше по дъга зад хеликоптера, леко изостана, преди да пресече мястото, където Гън беше засякъл аномалията.
	— Ето я — развълнувано възкликна той. — Изглежда добре. Цифрите нарастват. Хайде, сладурче, покажи се, дай по-големи гама показания.
	Пит и Джордино се надвесиха от прозорците си и впериха погледи надолу, но видяха само плътен покрив от високи, растящи в гъсти редици дървета. Нямаше нужда от въображение, за да се разбере, че дъждовната гора беше мрачно и опасно място. Тя изглеждаше притихнала и смъртоносна. Можеха само да си представят какви опасности дебнат в заплашителния сумрак.
	— Имаме сигурен обект — каза Гън. — Не монолитна маса, сигнали от разсейки, показания, които бих очаквал да се получат от парчета желязо, разпръснати около разрушен кораб.
	Широко усмихнат, Пит се пресегна и леко удари с юмрук Джордино по рамото.
	— Нито за миг не съм се съмнявал!
	Джордино му се усмихна.
	— Страхотна вълна е била, щом е отнесла кораба на седем километра навътре в сушата.
	— Сигурно е достигнала близо петдесет метра на височина — пресметна Пит.
	— Можеш ли да се върнеш назад по курс изток-запад, за да засечем аномалията на кръст? — попита Гън.
	— Както наредиш. — Пит направи вираж с Иксплоръра и свърна рязко на запад, при което стомахът на Гън се обърна. След като измина половин километър, той зави обратно и зададе координатите така, че да прелетят над целта от новата посока. Този път показанията бяха малко по-високи и се задържаха по-дълго време.
	— Мисля, че преминахме над него от носа към кърмата — каза Гън. — Това трябва да е мястото.
	— Това трябва да е мястото — доволно повтори Джордино.
	Пит продължи да кръжи с хеликоптера, а Гън даваше команди за ориентировката, докато търсеха най-високите показания на магнитомера, които щяха да покажат, че Иксплорърът се намира точно над мястото на корабокрушението.
	— Дай двадесет метра надясно. А сега тридесет метра назад. Много далеч. Десет метра напред. Задръж. Това е то. Можем да пуснем камък върху него.
	Джордино изтегли халката на малка метална кутия и небрежно я метна навън през страничния прозорец. Тя падна през листата и изчезна. След няколко секунди над дърветата започна да се издига облак от оранжев дим.
	— Мястото е отбелязано с кръстче — щастливо заяви Джордино. — Не бих казал, че очаквам с нетърпение похода.
	Пит погледна към него.
	— Кой е казал, че ще вървим пеш седем километра през този ботанически кошмар?
	Джордино на свой ред го изгледа въпросително.
	— Как иначе очакваш да стигнем до кораба?
	— Това чудо на самолетостроителната технология разполага с лебедка. Можете да ме спуснете през дърветата.
	Джордино се взря в плътната покривка на дъждовната гора.
	— Ще се оплетеш в дърветата. Никога няма да успеем да те изтеглим обратно.
	— Не се тревожи. Проверих отделението за инструменти под пода, преди да тръгнем от Кито. Някой предвидливо е оставил мачете. Както си вися на предпазните ремъци, мога със сечене да си проправя път надолу и после нагоре.
	— Няма да стане. — В гласа на Джордино се долавяше тревога. — Няма да имаме достатъчно гориво да кръжим наоколо, докато ти се правиш на Джим от джунглата, а после да се доберем до летището в Манта.
	— Не очаквам от вас да стоите и да ме чакате със скръстени ръце. Стъпя ли на земята, тръгвате към Манта. Щом заредите, ще се върнете да ме приберете.
	— Може да ти се наложи да пообиколиш, преди да откриеш останките. Няма начин да бъдеш забелязан от въздуха. Как ще разберем къде точно да спуснем въжето с коланите?
	— Ще взема няколко димки с мен и ще ги пусна като чуя, че се връщате.
	По очите на Джордино личеше, че не е никак въодушевен.
	— Не мисля, че ще успея да те разубедя от тази шантава идея.
	— Не, не мисля, че ще успееш.
	Десет минути по-късно Пит беше здраво пристегнат с предпазни ремъци, свързани към кабел, който водеше към лебедка, монтирана върху покрива на кабината на хеликоптера. Докато Джордино кръжеше с хеликоптера досами върховете на дърветата, Гън се зае с управлението на лебедката.
	— Не забравяйте на връщане да донесете бутилка шампанско, за да го отпразнуваме — извика Пит, преди да пристъпи през отворената врата на машината и да увисне във въздуха.
	— До два часа би трябвало да се върнем — изрева в отговор Гън над шума от витлата и изпускателната тръба за изгорелите газове. Той натисна бутона за спускане и като се смъкна под шейната на хеликоптера.
	Пит скоро изчезна в гъстата растителност, сякаш беше скочил в някакъв зелен океан.


>>	23

	Докато висеше, придържан от предпазните ремъци, здраво стиснал мачете в дясната си ръка и портативна радиостанция в лявата, Пит почти имаше чувството, че отново се спуска в зелената слуз на жертвения кладенец. Той не можеше със сигурност да каже на какво разстояние от земята се намира, но прецени, че разстоянието от покрива на гората до корените на дърветата беше най-малко петдесет метра.
	Гледана от въздуха, дъждовната гора приличаше на хаотична маса от стремящи се нагоре растения. Стволовете на по-високите дървета бяха отрупани с гъсти слоеве по-къса растителност, стремяща се да получи своя дял от слънчева светлина. Клонките и листата, които се намираха най-близо до слънцето, танцуваха под насочената надолу въздушна струя от витлото на хеликоптера и приличаха на неспокоен, вълнуващ се океан.
	Пит заслони с ръка очите си, докато се спускаше бавно през първия слой на зеленото покривало, минавайки на косъм от клоните на високо махагоново дърво, по които растяха гроздове от малки бели цветчета. Той използваше краката си, за да се отблъсква без усилие по-далеч от дебелите клони. От все още невидимата земя се издигаше стълб от пара, дължащ се на слънчевата топлина. Скоро след като напусна охладената от климатичната инсталация кабина от всяка пора на тялото му вече бликаше пот. Докато трескаво избутваше един клон, който стърчеше между краката му, той изплаши двойка маймуни, които кряскайки, с подскоци се отправиха към другата страна на дървото.
	— Виждаш ли нещо? — попита по радиостанцията Гън.
	— Стреснах двойка маймуни по време на следобедната им дрямка — отвърна Пит.
	— Искаш ли да намаля малко темпото?
	— Не, така е добре. Минах през първия слой дървета. Сега се промушвам през нещо, което ми прилича на лавър.
	— Обади ми се, ако искаш да те преместя — каза Джордино по радиостанцията в кабината.
	— Стой си на мястото — нареди Пит. — Ако мръднеш встрани, кабелът може да се замотае и ще си остана да вися докато остарея.
	Пит навлезе в лабиринт от по-гъсти клони и бързо успя да изсече тунел със своето мачете, за да не му се налага да казва на Гън да намали темпа на спускане. Той проникваше в свят, рядко виждан от човешко око, свят, изпълнен с красота и опасности. Огромни увивни растения, стремящи се отчаяно към светлината, пълзяха право нагоре по високите дървета, някои вкопчили се в своите гостоприемници с мустачета и кукички, други виещи се нагоре към нея като тирбушони. Дърветата бяха покрити с големи петна мъх, които му напомняха за паяжини в крипта от някой филм на ужасите. Ала красотата също присъстваше тук. Огромни гирлянди от орхидеи, които приличаха на наниз от лампички по коледна елха, обвиваха дърветата по пътя си към небето.
	— Виждаш ли земята? — попита Гън.
	— Все още не. Предстои ми да се промуша през малко дърво, подобно на някаква палма, по което растат диви праскови. След това трябва да заобиколя кълбо от сплетени виещи се лози.
	— Мисля, че се наричат лиани.
	— Не бях кой знае колко добре по ботаника.
	— Можеш да сграбчиш някоя и да се направиш на Тарзан — каза Гън, внасяйки известна доза хумор в ситуация, която криеше не малко опасности.
	— Само ако видя Джейн…
	Сърцето на Гън се сви, когато Пит внезапно млъкна.
	— Какво става? Добре ли си?
	Пит отговори почти шепнешком.
	— Едва не се хванах за нещо, което ми приличаше на дебела лоза. То обаче се оказа змия с размери на улук и уста на алигатор.
	— Какъв цвят.
	— Черна с жълто-кафяви петна.
	— Боа — обясни Гън. — Може здраво да те стисне, но не е отровна. Погали я по главата от мен.
	— Как не! — изсумтя Пит. — Само да ме погледне накриво и ще се запознае с мадам Ла Фарж.
	— С кого?
	— С моето мачете.
	— Какво друго виждаш?
	— Няколко великолепни пеперуди, доста насекоми, дошли сякаш от чуждоземна планета и един папагал, който е твърде срамежлив, за да си поиска бисквитка. Няма да повярваш какви огромни цветя растат на всевъзможни места по дърветата. Има теменужки големи колкото главата ми.
	Разговорът замря, докато Пит със сечене си пробиваше път през ниско дърво с гъсти клони. Той се потеше като професионален боксьор в последния рунд на мач за шампионска титла, а дрехите му бяха подгизнали от голямата влага, полепнала на капки по листата на дърветата. Докато вдигаше мачетето, ръката му докосна леко една лоза, покрита с бодли, които разкъсаха ръкава на ризата му и го одраха също като нокти на котка. За щастие, драскотините не бяха дълбоки и болезнени и той не им обърна внимание.
	— Спри лебедката — каза той, щом усети под краката си твърда почва. — Слязох.
	— Някакви следи от галеона? — нетърпеливо попита Гън.
	Пит не отговори веднага. Той пъхна мачетето под мишницата си и се завъртя в кръг, оглеждайки околната обстановка докато развързваше предпазните ремъци. Имаше чувството, че се намира на дъното на океан от листа. Малкото светлина, която достигаше дотук беше също тъй призрачна като онази, която достига до един водолаз на 60 метра под повърхността на морето. Гъстата растителност поглъщаше по-голямата част от цветовия спектър на оскъдната слънчева светлина, която стигаше до него, като пропускаше само зелено и синьо, примесено със сиво.
	Той беше приятно изненадан, когато установи, че приземното пространство на дъждовната гора е проходимо. С изключение на мекия килим от гниещи листа и клонки, по земята под покривалото от дървета почти липсваше растителност. Нямаше ги купчините от разлагащи се растения, които бе очаквал. Сега, застанал в лишените от слънце глъбини, за него не беше трудно да си обясни защо растителността в близост до земята е толкова оскъдна.
	— Не виждам нищо, което да прилича на корабен корпус — каза той. — Нито ребра, нито бимси, нито кил.
	— Пълен провал. — В гласа на Гън се долавяше разочарование. — Магнитомерът сигурно е засякъл естествен залеж на желязо.
	— Не — отвърна Пит, като се мъчеше гласът му да прозвучи спокойно. — Не съм съгласен.
	— Какво искаш да ни кажеш?
	— Само това, че гъбичките, насекомите и бактериите, които наричат това място свой дом, са изяли всички органични части на кораба. Не се учудвам. Като си помисля, имали са на разположение четиристотин години да го опоскат до кила.
	Гън замълча, без да разбира напълно казаното. После изведнъж го осени прозрение.
	— О, господи! — простена той. — Открихме го. Ти наистина се намираш върху палубата на галеона.
	— Право в центъра.
	— Казваш, че от корпуса няма и следа? — вметна Джордино.
	— Всичко, което е останало, е покрито с мъх и хумус, но мисля, че различавам едно-две глинени гърнета, няколко разпръснати гюлета за оръдията, една котва и малка купчина баластни камъни. Мястото прилича на стар бивак, в средата на който растат дървета.
	— Да останем ли тук? — попита Джордино.
	— Не, тръгвайте за Манта и презаредете. Аз ще се поразровя наоколо за нефритената кутия, докато се върнете.
	— Искаш ли да ти спуснем нещо?
	— Няма да ми трябва нищо, освен мачетето.
	— Димките в теб ли са още? — попита Джордино.
	— Закачил съм две на колана си.
	— Пусни едната веднага щом чуеш, че се връщаме.
	— Не бой се — небрежно отвърна Пит. — Нямам намерение да се измъквам оттук пеш.
	— Ще се видим след два часа — каза Гън, въодушевен до краен предел.
	— Гледайте да не закъснеете.
	При други обстоятелства, в друго време, Пит би могъл да изпадне в депресия, когато звукът на „Макдонъл Дъглас Иксплорър“ заглъхна, оставяйки след себе си душната атмосфера на дъждовната гора. Ала мисълта, че някъде в близост до мястото, на което се намираше, погребан под купчина от древни останки се крие ключът към огромно съкровище, го изпълваше с енергия. Вместо да се захване трескаво да копае, той бавно тръгна между разпилените останки на „Консепсион“, изучавайки неговата последна позиция и разположение. Той почти успя да проследи контурите му по формата на неравните купчинки отломъци. Стволът и едната лапа на котва, които стърчаха от хумуса под нападалите в по-ново време листа, показваха местоположението на носа. Той не мислеше, че шкиперът Томас Кътил би могъл да остави нефритената кутия в товарния трюм. Фактът, че Дрейк е искал тя да бъде подарена на кралицата, говореше, че той е държал кутията близо до себе си, по всяка вероятност в голямата каюта на кърмата, заемана от капитана на кораба.
	Докато Пит вървеше през полето от останки, като разчистваше малки пространства със своето мачете, той откри следи от екипажа, но не и кости. Гигантската вълна беше помела повечето моряци от кораба. Той забеляза чифтове плесенясали ботуши, кокалени дръжки от ножове, чиито остриета бяха прогнили от ръжда, глинени купички за хранене и една желязна, все още почерняла от сажди готварска тенджера. Обзе го тревога, когато осъзна колко оскъдни са останките. Пит започна да се страхува, че корабът вече е бил открит и ограбен. Той измъкна изпод ризата си обвит с найлон пакет, отвори единия му край и извади илюстрациите и изрезките с планове на стандартен галеон за превозване на съкровища, изпратени от Пърлмутър по факса. Използвайки плановете като ръководство, той внимателно започна да отброява крачките си, докато прецени, че се намира на мястото на трюма, където е бил складиран скъпоценният товар.
	Пит се залови да почиства слоя от гнили листа, който му се стори доста плътен. Оказа се, че дебелината му беше едва 10 сантиметра. Трябваше само да отмести настрани разлагащите се листа с ръце, за да открие под тях няколко красиво изваяни каменни глави и фигурки в цял ръст с различни размери. Той се досети, че те представляваха религиозни животни-богове. От устните му се отрони въздишка на облекчение, щом откри, че останките на галеона бяха непокътнати.
	Като изстърга парче гниеща лоза, паднала от дърветата високо горе, той откри още дванадесет статуетки, три от които в естествена големина. Зелената плесен, с която бяха покрити, ги правеше да изглеждат в призрачната светлина като мъртъвци, излезли от гробовете си. Четиривековната влага не беше пощадила обаче купчината глинени съдове и фигурки. Онези от тях, които бяха сравнително запазени, се разпадаха при допир. Платовете, които са съставлявали част от първоначалния скъпоценен товар, бяха напълно изгнили и от тях бяха останали само няколко купчини черна плесен.
	Обзет от нетърпение, Пит започна да рови по-дълбоко, без да обръща внимание на счупените нокти и калта, която цапаше ръцете му. Той откри цяла купчина старателно изваяни и изящно украсени предмети от нефрит. Бяха толкова много, че скоро престана да ги брои. Между тях имаше мозайки, изработени от седеф и тюркоази. Той спря и изтри с ръка потта от лицето си. Около това богато находище щяха да се разразят множество спорове. Той вече си представяше съдебните битки и дипломатическите машинации, които щяха да възникнат между еквадорските археолози и правителствените служители, твърдящи, че предметите им принадлежат според правото на притежание и техните перуански колеги, които щяха да предявят претенции към съкровището като тяхна първоначална собственост. Каквито и да бяха правните затруднения, сигурно беше само, че нито един от шедьоврите на изкуството на инките нямаше да се озове в края на краищата на някоя лавица в дома на Пит.
	Той погледна часовника си. Беше минал повече от час откакто се беше спуснал през дърветата. Той остави купчината безразборно струпани антики и продължи да се движи напред към онова, което навремето е било каютата на капитана на кърмата на галеона. Той размахваше мачетето наляво и надясно, за да отстрани мъртвата растителност от купчина останки, когато острието изведнъж издрънча върху масивен метален предмет. Като избута листата настрани с крак, той видя, че се беше натъкнал на едно от двете оръдия на кораба. Бронзовото дуло беше отдавна покрито от дебел слой патина, а цевта беше пълна с гнили листа, насъбрали се през вековете.
	Пит вече не беше сигурен къде свършваше потта му и откъде започваше горската влага. Сякаш работеше в парна баня, към която се прибавяха и дразнещи, дребни насекоми, подобни на комари, кръжащи около оголената му глава и лице. Около глезените му се увиваха паднали лози и на два пъти той се препъва във влажната растителност и пада. По тялото му беше полепнал слой от глинеста почва и гнили листа, който му придаваше вид на някое блатно същество от населено с духове тресавище. Задушната атмосфера бавно изсмукваше силите му и той с мъка отблъскваше непреодолимото желание да легне на земята върху мека купчинка от листа и да подремне, желание, което внезапно се изпари при отблъскващата гледка на един бушмастер, пълзящ върху струпаните наблизо баластни камъни. Отровата на спечелилия си мрачна слава кротал, най-голямата отровна змия в двете части на Америка, дълъг 3 метра, оцветен в розово и жълто-кафяво, с тъмни ромбоидни петна, беше изключително смъртоносна. Пит го заобиколи отдалеч, като внимателно се озърташе за други негови родственици.
	Той разбра, че е попаднал в нужната част на кораба, когато откри големите, ръждясали до неузнаваемост цапфи и щифтове, които някога бяха крепели и въртели кормилото. Кракът му случайно подритна нещо, заровено в земята, някакъв непознат, богато украсен железен обръч. Когато се наведе, за да го разгледа отблизо, той видя парчета стъкло. Пит провери илюстрациите на Пърлмутър и разбра, че предметът представляваше кърмовият сигнален фенер. Металните части на кормилото и фенерът му показаха, че се намира върху онова, което някога е било капитанска каюта. Сега той сериозно се зае с търсенето на кутията от нефрит.
	За четиридесет минути търсене на ръце и колене, той откри мастилница, два бокала и останките на няколко маслени лампи. Без да спира за почивка, той внимателно разчисти малка купчинка листа и се озова вперил поглед в едно зелено око, което се взираше в него през влажния хумус. Той избърса мокрите си ръце в панталоните си, извади от джоба си кърпа и леко почисти чертите около окото. Показа се човешко лице, изваяно майсторски и с невероятно старание от масивно парче нефрит. Пит притаи дъх.
	Сдържайки ентусиазма си, той старателно издълба четири малки рова около немигащото лице, достатъчно дълбоки, за да види, че то представляваше капакът на кутия с размери на 12-волтов автомобилен акумулатор. Когато кутията се показа напълно, той я измъкна от влажната почва, в която беше от 1578 година и я постави между краката си.
	Десетина минути Пит седя удивен и изпълнен с благоговение, страхувайки се, че ако отвори капака, ще открие вътре само влажна гнилоч. С огромно притеснение той извади малко швейцарско армейско ножче от джоба си, отвори най-тънкото острие и започна да повдига нагоре капака. Кутията беше толкова плътно затворена, че беше принуден постоянно да мести острието на ножчето, отваряйки всяка страна с частица от милиметъра, преди да премине към следващата. На два пъти спира да избърше потта, която се стичаше в очите му. Най-сетне капакът поддаде. Тогава той хвана безцеремонно лицето за носа, повдигна капака и надзърна вътре.
	Вътрешността на кутията беше обкована с кедър и съдържаше, както му се стори, купчинка от нагънати многоцветни връвчици, осеяни с възли. Няколко от снопчетата бяха избледнели, но непокътнати и цветовете им все още личаха. Пит не можа да повярва, че са се съхранили в такова забележително състояние, докато не разгледа внимателно антиката. Едва тогава разбра, че тя беше изработена не от памук или вълна, а от усукани намотки от оцветен метал.
	— То е! — извика той, стряскайки накацалите по едно дърво папагали ара, които сред хор от пронизителни крясъци полетяха към глъбините на дъждовната гора. — Кипуто на Дрейк!
	Стиснал кутията здраво като Ебенизър Скрудж*, отказващ да пусне своята лепта в коледната касичка за бедните, Пит намери едно сравнително сухо паднало дърво и седна на него. Той се взря в нефритеното лице и се зачуди дали тайната на кипуто би могла по някакъв начин да бъде разгадана. Според доктор Ортис, последният човек, който би могъл да разчете връвчиците с възли, беше умрял преди четиристотин години. Той горещо се надяваше, че компютърът на Йегър, който представляваше последната дума на техниката, ще преодолее пропастта на времето и ще реши загадката.
	[* Ебенизър Скрудж — богат скъперник, герой на Дикенс от „Коледна песен“. — Б.пр.]
	Той все още седеше там сред призраците на английските и испанските моряци, забравил за рояка жилещи насекоми, внезапната пронизваща болка от раздраната ръка и лепкавата влага, когато завръщащият се хеликоптер приближи достатъчно, за да чуе звука му, който долиташе някъде от невидимото небе.


>>	24

	Един малък фургон, върху който беше изписано името на известна куриерска компания за експресни доставки, изкачи рампата и спря пред вратата за товарене и разтоварване на голяма едноетажна постройка от бетон. Сградата заемаше площ от цял градски квартал в огромен складов комплекс близо до Галвестън, Тексас. На покрива и по стените липсваше надпис с името на компанията. Единственият признак, че беше обитавана, представляваше малка месингова табелка до вратата, на която беше гравирано „Лоугън Сторидж Кампъни“. Беше малко след шест часа вечерта. Твърде късно, за да работят служителите, но все още достатъчно рано, за да не възникнат подозрения у патрулиращите пазачи от охраната.
	Без да излиза от фургона, шофьорът набра цифров код на панела за дистанционно управление, който изключи алармената система и голямата врата започна да се повдига. Когато стигна до тавана, пред него се разкри вътрешността на огромен склад, пълен до подпорните греди под покрива с безкрайни на пръв поглед стелажи, отрупани с мебели и обикновени домакински стоки. Из просторното бетонно помещение липсваха всякакви признаци на живот. След като се увери, че всички служители си бяха тръгнали към домовете, шофьорът вкара фургона вътре и изчака вратата да се затвори. После пое към огромен товарен кантар, достатъчно голям, за да побере камион с осемнадесет гуми и ремарке.
	Той слезе от автомобила, приближи към един команден пулт, монтиран върху колонка и набра някакъв код в превключвателя с надпис „Теглене на празни машини“. Кантарът, който се оказа огромен товарен подемник, се разтресе, а после започна да се спуска надолу под пода. Щом се установи на приземния етаж, шофьорът подкара фургона през голям тунел, а зад него подемникът автоматично се върна на горния етаж със складовото помещение.
	Тунелът беше дълъг почти цял километър и свършваше под главното помещение на друг огромен склад. Тук, в обширен подземен комплекс, семейство Золар извършваше своите незаконни сделки, а на горния етаж действаше като законно предприятие.
	В законното предприятие на горния етаж служителите влизаха през остъклен вход, който водеше към административни канцеларии, разположени по цялата дължина на една от стените на сградата. Останалата част на просторното помещение беше запълнена с ценни картини, скулптури и огромно разнообразие от антики. Всички те имаха безупречни документи, удостоверяващи произхода им и се закупуваха и продаваха на свободния пазар. В отделно помещение отзад беше разположен отделът за реставрация, където малък екип от художници специалисти работеше за възстановяването на повредените произведения на изкуството в първоначалното им великолепие. Никой от служителите на „Золар Интернешънъл“ или „Лоугън Сторидж Кампъни“, дори онези с по двадесет и повече години стаж, не подозираше, дори и смътно, за широкомащабната незаконна дейност, която се извършваше под краката им.
	Шофьорът излезе от тунела и навлезе в огромно, ширещо се във всички посоки подземие, чието вътрешно пространство беше по-голямо дори от това на надземния етаж 20 метра по-горе. Около две трети от площта беше предназначена за събиране, съхраняване и бъдеща продажба на крадени и внесени контрабандно произведения на изкуството. Останалата една трета беше отделена на програмата за подправяне и фалшифициране на антики — другата процъфтяваща дейност на семейство Золар. Това подземно ниво беше известно само на непосредствените членове на семейство Золар, на шепа доказали лоялността си съдружници и на първоначалния екип от строители, доведени от Русия, а после отново върнати там след завършването на подземните помещения, така че нито един външен човек не беше в състояние да разкрие съществуването на комплекса.
	Шофьорът се измъкна иззад волана, заобиколи фургона и изтегли отвътре дълъг метален цилиндър, поставен върху товарна количка, чиито колелца автоматично се спускаха след изваждането й, като на подвижна болнична носилка. Когато и четирите колелца докоснаха пода, той подкара количката с цилиндъра през огромното подземие към една затворена стая.
	Докато тикаше количката, шофьорът хвърли поглед към отражението си в шлифования метал на цилиндъра. Той беше среден на ръст с добре закръглено шкембе. Изглеждаше по-пълен отколкото тежеше в действителност заради плътно прилепналия по тялото му гащеризон. Кестенявата му коса беше късо подстригана като на военен, а бузите и брадичката му гладко избръснати. Стори му се забавно, че зелените му като детелина очи бяха придобили сребрист оттенък от алуминиевия контейнер. Измамно замечтани в този момент, те можеха да станат твърди като кремък, когато беше разгневен или напрегнат. Някой полицейски детектив, добър в осигуряването на точни описания, би описал Чарлз Золар, официално именуващ се Чарлз Оксли, като мошеник, който не прилича на мошеник.
	Братята му Джоузеф Золар и Сайръс Сарасон отвориха вратата и излязоха от стаята, за да го прегърнат сърдечно.
	— Поздравления — каза Сарасон, — забележително тържество на хитростта.
	Золар кимна.
	— Дори баща ни не би могъл да планира по-гладко протекла кражба. Семейството се гордее с теб.
	— Слава богу, наистина! — каза с усмивка Оксли. — Не знаете колко се радвам, че най-сетне докарах мумията на сигурно място.
	— Сигурен ли си, че никой не те е забелязал като си я изнасял от сградата на Румел, или не те е проследил по пътя?
	Оксли го погледна.
	— Обидно е да се съмняваш в способностите ми, братко. Взех всички необходими предпазни мерки и карах до Галвестън през работните часове на деня по второстепенни пътища. Особено внимавах да не нарушавам правилата за движение. Повярвай ми, щом казвам, че никой не ме проследи.
	— Не обръщай внимание на Сайръс — каза Золар усмихвайки се. — Той се превръща в параноик, щом стане дума да прикриваме следите си.
	— Отидохме твърде далеч, за да допуснем грешка точно сега — тихо изрече Сарасон.
	Оксли погледна зад братята си, към огромното складово помещение.
	— Тук ли са специалистите по йероглифи?
	Сарасон кимна.
	— Един професор по антропология от Харвард, който е превърнал изучаването на идеографските символи от предколумбовата епоха в дело на живота си и неговата съпруга, която отговаря за компютърната част на програмата им за дешифриране. Хенри и Мики Мур.
	— Знаят ли къде се намират?
	Золар поклати глава.
	— От момента, в който нашите агенти ги натовариха на една лимузина от апартамента им в Бостън, те са с превръзки на очите и непрекъснато слушат касетофони. Пилотът на самолета, който наехме, беше инструктиран да кръжи два часа след излитането, преди да полети към Галвестън. Докарахме ги дотук в звукоизолиран камион за доставки. Мога със сигурност да кажа, че нито са видели, нито пък чули нещо.
	— Значи те могат да предполагат, че се намират в изследователска лаборатория някъде в Калифорния или Орегон?
	— С такова впечатление останаха по време на полета — отвърна Сарасон.
	— Сигурно са задавали въпроси?
	— В началото — отговори Сарасон. — Но след като нашите агенти им съобщиха, че ще получат двеста и петдесет хиляди долара в брой за разшифроване на старинна находка, семейство Мур обещаха безрезервно да ни съдействат. Освен това обещаха да си държат езика зад зъбите.
	— И ти им вярваш? — изпълнен със съмнение попита Оксли.
	Сарасон се ухили злостно.
	— Разбира се, че не.
	Не беше необходимо Оксли да чете чужди мисли, за да разбере, че скоро имената на Хенри и Мики Мур щяха да бъдат изписани върху някоя надгробна плоча.
	— Няма смисъл да губим повече време, братлета — каза той. — Къде искате да оставите мумията на генерал Наймлап?
	Сарасон посочи с ръка към една от частите на подземния комплекс.
	— Преградихме специално помещение. Ще ти покажа пътя, докато Джоузеф доведе нашите експерти. — Той замълча, извади три скиорски маски от джоба на палтото си и подхвърли една на Оксли. — Сложи я, не искаме да виждат лицата ни.
	— Защо, братко? Те няма да останат живи, за да ни разпознаят.
	— За да ги сплашим.
	— Това е малко прекалено, ала предполагам, че имаш право.
	Докато Золар водеше двамата Мур към преградената стая, Оксли и Сарасон внимателно извадиха позлатената мумия от контейнера и я сложиха върху маса, покрита с няколко пласта подплатено кадифе. Стаята беше снабдена с малка кухня, легла и баня. Върху едно бюро бяха подредени бележници и скицници и няколко лупи с различна степен на увеличаване. Имаше компютър, зареден с необходимите програми и лазерен принтер. На тавана бяха монтирани цяла редица прожектори, разположени така, че да открояват изображенията, гравирани върху позлатата на мумията.
	Когато Хенри и Мики Мур влязоха в стаята, те свалиха слушалките и превръзките им за очи.
	— Надявам се, че не сте се чувствали твърде притеснени — любезно заяви Золар.
	Семейство Мур започнаха да примигат на ярката светлина и да разтриват очите си. Хенри Мур изглеждаше и се държеше като професор от Айви Лийг*. Видът му, въпреки неговата възраст, беше елегантен — стройно тяло, глава, покрита с гъста посивяла коса и лице с юношески тен. Той беше облечен в сако от туид с кожени кръпки на ръкавите, а университетската му вратовръзка беше завързана под яката на зелена памучна риза. Като допълнение в петлицата на ревера му беше забоден малък бял карамфил.
	[* Айви Лийг — група университети в Североизточните Американски щати, на високо академично равнище. — Б.пр.]
	Мики Мур беше с цели петнадесет години по-млада от съпруга си. Също като него тя имаше стройна фигура, почти толкова слаба колкото и на манекенките от ерата на седемдесетте, една от които беше и тя самата. Кожата й беше мургава, а високите скули говореха, че някъде в родословието й имаше примес на индиански гени. Тя беше хубава жена, с красива осанка, елегантна и с царствени маниери, които я открояваха по време на университетските коктейли и официални вечери.
	Сивите й очи постепенно привикнаха със светлината, огледаха един по един маскираните братя и най-накрая се спряха на позлатената мумия от Тиаполо.
	— Едно наистина прекрасно произведение — тихо произнесе тя. — Вие така и не описахте напълно това, което искате съпругът ми и аз да разшифроваме.
	— Извиняваме се за мелодраматичните предпазни мерки — искрено заяви Золар. — Но както виждате, тази находка от времето на инките е безценна и докато не бъде напълно проучена от специалисти като вас, не желаем слухът за нейното съществуване да стигне до ушите на хора, които биха могли да се опитат да я откраднат.
	Без да обръща внимание на братята, Хенри Мур се спусна към масата. Той извади чифт очила за четене от калъфката в малкото джобче на сакото си, надяна ги на носа си и започна да оглежда отблизо релефните символи върху една от ръцете на позлатената мумия.
	— Забележителна прецизност в детайлите — възхитено заяви той. — Като се изключат платовете и няколко глинени съда, за първи път виждам такова голямо количество иконографски символи, изписани върху предмет от ерата на Късния хоризонт.
	— Мислите ли, че ще имате проблеми с разшифроването на образите? — попита Золар.
	— Ще вложа цялата си любов в тази работа — каза Мур, без да отделя очи от позлатената мумия. — Но Рим не е бил построен за един ден. Процесът ще бъде бавен.
	Сарасон изгаряше от нетърпение.
	— Отговорите ни трябват, колкото се може по-скоро.
	— Не можете да ми вадите душата — раздразнено заяви Мур. — Не и ако искате точен превод на това, за което разказват образите.
	— Той е прав — каза Оксли. — Не можем да си позволим грешни данни.
	— Плащаме твърде добре за усилията на семейство Мур — строго отбеляза Сарасон. — Ако преводът е грешен, няма да получат нищо.
	— Грешен превод, друг път! — сопна се Мур, който беше започнал да се ядосва. — Имате късмет, че съпругата ми и аз приехме предложението ви. Един поглед на това, което се намира върху масата, е достатъчен да разберем причините за вашите детински игрички на криеница. Мотаете се наоколо с маски на лицата, сякаш ще обирате банка. Пълни и абсолютни глупости.
	— Какво искаш да кажеш? — попита Сарасон.
	— Всеки историк, който си разбира от работата, знае, че позлатената мумия от Тиаполо е била открадната от Испания през двадесетте години и оттогава е в неизвестност.
	— Откъде знаеш, че тази не е някоя друга, открита наскоро?
	Мур посочи към първото от цяла поредица изображения, която започваше от лявото рамо и стигаше до дланта.
	— Символът на прочут воин, чачапойски генерал, известен като Наймлап, който служил на великия владетел на инките Хуаскар. Легендата твърди, че бил висок колкото съвременните баскетболни звезди и имал руса коса, сини очи и светла кожа. Като съдя по размера на позлатената мумия и познанията ми по история, няма съмнение, че това е мумията на Наймлап.
	Сарасон пристъпи към антрополога.
	— Ти и жена ти просто си свършете работата, без грешки и без повече лекции.
	Золар бързо застана между двамата, за да предотврати това, което бързо прерастваше в опасен конфликт.
	— Моля ви, доктор Мур, простете на моя колега. Извинявам се за грубото му държание, но мисля, че разбирате колко развълнувани сме от откриването на позлатената мумия. Вие сте напълно прав. Това е мумията на Наймлап.
	— Как попаднахте на нея? — попита Мур.
	— Не мога да ви кажа, но ви обещавам, че ще бъде върната в Испания веднага щом бъде напълно проучена от специалисти като вас и съпругата ви.
	Устните на Мур се изкривиха в ехидна усмивка.
	— Много коректно от ваша страна, както и да се казвате, да я изпратите на законния й собственик. Но не и преди аз и съпругата ми да разшифроваме указанията, които ще ви отведат до съкровището на Хуаскар.
	Оксли промърмори нещо неразбираемо под носа си, когато Сарасон пристъпи към Мур. Ала Золар протегна ръка и го спря.
	— Нашият маскарад не ви заблуди.
	— Не.
	— Да разбирам ли, че желаете да направите ответно предложение, доктор Мур?
	Мур погледна към съпругата си. Тя изгледаше странно вглъбена в себе си. После се обърна към Золар.
	— Ако нашите познания ви отведат до съкровището, мисля, че един двадесетпроцентов дял ще бъде напълно в реда на нещата.
	Известно време братята се гледаха един друг, обмисляйки чутото. Оксли и Золар не можеха да видят лицето на Сарасон под маската, ала виждаха яростта, която гореше в очите му.
	Золар кимна.
	— Като имаме предвид възможността за невероятни богатства, смятам, че доктор Мур е доста великодушен.
	— Съгласен съм — каза Оксли. — Като се замисля, предложението на добрия професор не е прекалено. — Той протегна ръка. — Договорихме се с вас и мисис Мур. Ако открием съкровището, вашият дял ще бъде двадесет процента.
	Мур стисна ръката му. Той се обърна и се усмихна на съпругата си, сякаш в блажено неведение за смъртната им присъда.
	— Е, скъпа, да се захващаме за работа, а?


>	Част III
>	Демонът на смъртта

>>	25

	_22 октомври 1998 година_
	_Вашингтон, О. К._
	Тя чакаше край бордюра пред сградата на аерогарата с развята от вятъра коса с цвят на канела, която блестеше на утринното слънце, когато Пит излезе от багажното отделение на летище Дълес. Членът на конгреса Лорън Смит повдигна слънчевите очила, които скриваха невероятните й теменуженосини очи, надигна се иззад волана и седна върху облегалката на автомобилната седалка. Тя му махна с ръка, върху която беше надянала шофьорска ръкавица от мека кожа.
	Висока жена, чието тяло имаше изящните пропорции на Шарън Стоун, тя беше облякла червени кожени панталони и яке върху черно поло. Всички в радиус двадесет метра, и мъже и жени, нескрито я заглеждаха, докато седеше върху яркочервения като пожарникарска кола спортен автомобил „Алард J2X“, произведен през 1953 година. И двете с колата бяха класически произведения, отличаващи се със стилна елегантност, които чудесно си подхождаха.
	Тя хвърли на Пит прелъстителен поглед и каза:
	— Здравей, моряко, искаш ли да те откарам?
	Той остави чантата си и големия метален куфар, в който се намираше нефритената кутия, на тротоара, приведе се над ниското и изтеглено купе на „Алард“-а и целуна Лорън силно и бързо по устата.
	— Отмъкнала си една от моите коли.
	— Така ли ми се отблагодаряваш, задето се измъкнах от заседание на комисията, за да те посрещна на летището?
	Пит погледна надолу към спартанския автомобил, спечелил осем от деветте състезания за спортни коли, в които беше участвал преди четиридесет и пет години. В тясното пространство, отделено за седалките, нямаше достатъчно място за двама им и неговия багаж, а колата беше без багажник.
	— И къде трябва да сложа чантите си?
	Тя посегна към седалката на пътника и му подаде чифт ластични въжета.
	— Дойдох подготвена. Можеш да закрепиш багажа си върху подвижния багажник отзад.
	Пит удивен поклати глава. Лорън беше изключително съобразителна и схватлива. Представител на щата Колорадо за пети пореден мандат в Конгреса, тя беше уважавана от колегите си за умението й да вниква в трудните проблеми и невероятната й способност да предлага добре обосновани решения. Енергична и общителна в залите на Конгреса, Лорън живееше уединено и рядко се появяваше на официални вечери и политически мероприятия, предпочитайки да не напуска къщата си в Александрия, където проучваше препоръките на сътрудниците си върху законопроекти, чието гласуване предстоеше или отговаряше на писмата на своите избиратели. Единственият й светски ангажимент извън нейната работа беше спорадичната й връзка с Пит.
	— Къде са Ал и Руди? — попита тя. В очите й се четеше нежна загриженост при вида на небръснатото му, изпито от изтощение лице.
	— Пристигат със следващия полет. Трябваше да довършат една работа и да върнат оборудването, което бяхме взели назаем.
	След като пристегна с въжетата чантите си върху хромирания багажник, монтиран върху задницата на „Алард“-а, той отвори малката врата, намести дългите си крака под ниското арматурно табло и ги изпъна напред към преградата, деляща купето от двигателя.
	— Мога ли да се надявам, че ще ме откараш жив и здрав у дома?
	Лорън се усмихна лукаво, кимна учтиво на полицая от летището, който й даваше знак с ръка да потегля, превключи тристепенната скоростна кутия на „Алард“-а на първа скорост и настъпи педала на газта. Големият осемцилиндров У-образен двигател „Кадилак“ отговори с мощен рев и колата полетя напред със свистящи върху асфалтовата настилка задни гуми, изпод които се издигаше пушек. Пит погледна към полицая и безпомощно повдигна рамене, когато профучаха край него и трескаво заопипва около себе си за токата на предпазния колан.
	— Поведение като това едва ли подхожда на един народен представител — опита се да надвика бумтенето той.
	— Кой ще разбере? — засмя се тя. — Колата е регистрирана на твое име.
	Няколко пъти по време на лудешкото препускане по откритата магистрала от Дълес до града Лорън успя да вкара стрелката на скоростомера в червения сектор. Пит гледаше на това като фаталист. Ако щеше да умира от ръцете на тази пощуряла жена, не му оставаше кой знае какво да прави, освен да се отпусне и да се наслаждава на пътуването. В действителност той имаше пълно доверие в умението й да шофира. И двамата бяха участвали с „Алард“-а в състезания за класически спортни автомобили — той в дисциплините за мъже, тя — за жени. Той се облегна, вдигна ципа на якето си и пое хладния есенен въздух, който струеше над и около двата малки предни прозореца, монтирани върху капака.
	Лорън се промъкваше с „Алард“-а между движещите се по пътя коли с лекотата на живак, който се стича надолу през някой лабиринт. Тя скоро спря пред стария метален хангар за самолети в отдалечения край на международното летище на Вашингтон, който Пит наричаше дом.
	Конструкцията била построена през тридесетте години като помещение за техническо обслужване на първите пътнически въздушни лайнери. През 1980 година тя била включена в програма за събаряне, ала Пит се беше смилил над изоставената и запусната постройка и я беше купил. После беше убедил местната комисия за опазване на обекти с историческо значение да бъде включена в Националния регистър за исторически забележителности. След това като се изключи преустройството на канцелариите на горния етаж в апартамент, той беше възстановил хангара в първоначалния му вид.
	Пит никога не беше изпитвал желание да влага спестяванията си и значителното наследство, оставено му от неговия дядо, в акции, облигации и недвижимо имущество. Вместо това той беше избрал стари и класически автомобили, както и големи и малки сувенири, събирани по време на приключенията му из целия свят като директор, отговарящ за специалните проекти на НЮМА.
	Приземният етаж на стария хангар беше пълен с тридесетина стари автомобила, като се започне от „Студ“ от 1932 година и френска лимузина „Авион Вуазин“, до огромен „Даймлер“ с гюрук от 1951 година — най-младата кола в колекцията. В ъгъла стоеше един от първите модели на тримоторен самолет „Форд“, под оребреното алуминиево крило на който беше подслонен реактивен изтребител „Месершмит МЕ 262“ от Втората световна война. Край отсрещната стена застанал върху къса отсечка от стоманени релси, се намираше стар железопътен вагон „Пулман“, от двете страни на който беше изписано „Манхатън Лимитид“. Ала може би най-странният предмет беше стара викторианска вана с крака, оформени като лапи, към задната част на която беше прикрепен извънбордов двигател. Ваната, както и останалите експонати от колекцията в хангара, имаше своя необикновена история.
	Лорън спря до малък приемник, монтиран върху стълб. Пит изсвири първите няколко такта на „Янки Дудъл“ и програмата за звуково опознаване изключи по електронен път алармената система и отвори голямата врата, през която можеше да се влезе с автомобил. Лорън бавно вкара „Алард“-а вътре и изгаси двигателя.
	— Ето че пристигна — гордо обяви Лорън — цял-целеничък у дома.
	— С нов рекорд за бързина от Дълес до Вашингтон, който ще остане ненадминат десетилетия — сухо отбеляза той.
	— Не бъди такъв мърморко. Имаш късмет, че те посрещнах.
	— Защо си толкова добра с мен? — нежно попита той.
	— Като имам предвид пердаха, който ми хвърляш, наистина не знам.
	— Пердах? Покажи ми синините си.
	— Щом искаш… — Лорън смъкна кожените си панталони, за да покаже една голяма синина върху бедрото си.
	— Не гледай към мен — каза той, като знаеше, че няма вина за това.
	— Заради теб е.
	— Искам да ти кажа, че не съм удрял момиче, откакто Гретхен Снодграс намаза с паста столчето ми в детската градина.
	— Получих това от сблъсъка с бронята на една от твоите вехтории.
	Пит се засмя.
	— Трябва да бъдеш по-внимателна.
	— Качвай се горе — нареди тя, като намъкваше обратно панталоните си. — Запланувала съм нещо средно между закуска и обяд за чревоугодници в чест на завръщането ти у дома.
	Пит развърза въжетата, които крепяха багажа му и покорно последва Лорън на горния етаж, като се наслаждаваше на плавното движение на плътно обвитото съдържание на панталоните й. Вярна на думата си, тя беше подредила изискано голямата маса в трапезарията. Пит беше прегладнял, а апетитната миризма, която се разнасяше от кухнята, подкладе още повече нетърпението му.
	— Кога? — попита той.
	— Разполагаш с време колкото да се измъкнеш от тези мръсни парцали и да вземеш душ — отвърна тя.
	Той не чака Лорън повторно да го подкани. Съблече бързо дрехите си и влезе в банята, като се излегна на пода и подпря краката си на стената, докато изпускащата пара гореща вода се плискаше върху другата. Той почти се унесе и щеше да заспи, но се разбуди след десетина минути и се насапуниса преди да се изплакне. След като се избръсна и подсуши косата си, той надяна мекия си копринен халат, който Лорън му беше подарила за Коледа.
	Когато влезе в кухнята, Лорън приближи към него и го целуна продължително.
	— Хм, миришеш на хубаво, избръснал си се.
	Той видя, че металният куфар, в който се намираше нефритената кутия, е отворен.
	— А ти си ровичкала в багажа ми.
	— Като член на Конгреса имам определени неотменими права — каза тя, връчвайки му чаша шампанско. — Красиво произведение на изкуството. Какво представлява?
	— Това — отговори той — е предколумбова антика, която е ключ към скрити съкровища, струващи толкова много пари, че на теб и твоите приятелчета от Конгреса ще ви бъдат необходими цели два дни, за да ги похарчите.
	Тя го изгледа с подозрение.
	— Сигурно се шегуваш. Това трябва да са повече от милиард долара.
	— Никога не се шегувам, когато става дума за изчезнало съкровище.
	Тя се обърна, извади от фурната две чинии бъркани яйца с наденички по мексикански и препържен боб, обилно полят със сос и ги сложи на масата.
	— Ще ми разкажеш за това, докато се храним.
	Между хапките, докато лакомо поглъщаше мексиканската закуска-обяд на Лорън, Пит започна с пристигането си при жертвения кладенец и й разказа какво се беше случило до откриването на нефритената кутия и кипуто в дъждовните гори на Еквадор. Той допълни разказа си с митовете, малкото, но с огромна важност факти и завърши с общи предположения.
	Лорън изслуша Пит, без да го прекъсва и когато свърши, каза:
	— Северно Мексико, така ли мислиш?
	— Просто догадка, докато не бъде разчетено кипуто.
	— Възможно ли е това, щом казваш, че знанията за възлите са отмрели с последния инка?
	— Разчитам компютърът на Хирам Йегър да открие ключа.
	— В най-добрия случай това е изстрел наслуки — каза тя, като отпи от шампанското си.
	— Но е единственият ни изглед за успех, при това не е никак малък. — Пит стана, разтвори завесите на трапезарията и погледна към самолета, който излиташе от пистата, а после отново седна. — Най-големият ни проблем е времето. Крадците, които са отмъкнали позлатената мумия от Тиаполо преди митническите агенти да се доберат до нея, имат преднина пред нас.
	— А те няма ли също да се забавят? — попита Лорън.
	— Защото трябва да преведат образите върху мумията? Един добър специалист в областта на мотивите върху платовете на инките и идеографските символи върху глинените съдове би трябвало да е в състояние да разтълкува образите върху мумията.
	Лорън заобиколи масата и седна в скута на Пит.
	— Значи това се превръща в надпревара за съкровището.
	Пит обви кръста й с ръце и силно я притисна.
	— Натам отиват нещата.
	— Само бъди внимателен — каза тя, като плъзна ръце под халата му. — Имам чувството, че тези ваши съперници не са добри хора.


>>	26

	Рано на следващата сутрин, половин час преди по пътищата да настъпи оживление, Пит остави Лорън пред къщата й и продължи към управлението на НЮМА. Тъй като не искаше да рискува „Алард“-ът да бъде повреден от лудешки каращите столични шофьори, той беше избрал стар, но отлично поддържан джип „Гранд Уегъниър“ от 1984 година, който беше преоборудвал с осемцилиндров, V-образен двигател „Родек“ с мощност 500 конски сили, взет от автомобил с форсиран двигател, катастрофирал по време на национална надпревара за най-бързо набираща скорост кола.
	Шофьорите на „Ферари“ или „Ламборгини“, спрели до него на някой светофар, никога не биха предположили, че Пит би могъл да ги остави далеч зад себе си при ускоряване от нула до сто мили в час, преди по-доброто предавателно число и аеродинамична форма на автомобилите им да си кажат думата.
	Той спря джипа на паркинга пред високата кула със зелени стъкла, в която се помещаваха канцелариите на НЮМА и взе асансьора до етажа с компютрите на Йегър, стиснал здраво в дясната си ръка дръжката на металния куфар, в който се намираше нефритената кутия. Когато влезе в една от специалните зали за съвещания, там вече го очакваха адмирал Сандекър, Джордино и Гън. Той остави куфара на пода и се здрависа с тях.
	— Извинявам се, че закъснях.
	— Не си закъснял. — Острият тон на адмирал Джеймс Сандекър би могъл да среже замръзнала свинска пържола. — Ние подранихме. Изпълнени с напрежение и в очакване на картата или както там й казваш.
	— Кипу — обясни търпеливо Пит. — Пособие, използвано от инките за записване на данни.
	— Казаха ми, че това нещо щяло да ни отведе към огромно съкровище. Вярно ли е?
	— Нямах представа, че проявявате интерес — каза Пит леко усмихнат.
	— Когато поемаш нещата в свои ръце, в работно време и за сметка на агенцията, при това, мога да добавя, зад гърба ми, започвам доста усилено да се замислям дали да не дам обява в колонката за набиране на работна ръка, че търся нов директор по проектите.
	— Чисто недоглеждане, сър — каза Пит, като полагаше значителни усилия на волята да остане сериозен. — Имах намерение да ви изпратя пълен доклад.
	— Ако вярвах на това — изсумтя Сандекър, — щях да си купя акции във фабрика за каруцарски камшици.
	На вратата се почука и в стаята влезе плешив блед мъж с огромни рунтави мустаци в стил Уайът Ърп. Той беше облякъл безупречно изгладена бяла лабораторна престилка. Сандекър му кимна леко за поздрав и се обърна към останалите.
	— Смятам, че всички познавате д-р Бил Стрейт.
	Пит протегна ръка.
	— Разбира се. Бил оглавява отдела за консервация на открити в морето предмети. Работили сме заедно по няколко проекта.
	— Екипът ми все още е заринат сред двата товара антики от византийския кораб, който ти и Ал открихте сред ледовете на Гренландия преди няколко години.
	— Всичко, което си спомням от този проект — каза Джордино — е, че цели три месеца не можах да се стопля.
	— Защо не ни покажеш какво си донесъл? — рече Сандекър, който не беше в състояние да обуздае нетърпението си.
	— Да, точно така — каза Йегър, като бършеше едното стъкло на старомодните си очила. — Дай да го видим.
	Пит отвори куфара, внимателно извади нефритената кутия и я постави върху заседателната маса. Тъй като Джордино и Гън вече я бяха видели по време на полета от дъждовната гора до Кито, те се отдръпнаха назад, а Сандекър, Йегър и Стрейт пристъпиха напред, за да я разгледат отблизо.
	— Майсторска изработка — заяви Сандекър, възхитен от детайлно изваяните черти на лицето върху капака.
	— Доста характерен образ — отбеляза Стрейт. — Спокойното изражение и замисленият поглед на очите определено навеждат на мисълта за нещо азиатско. Почти директна асоциация с ваятелското изкуство от времето на династията Кахола в южна Индия.
	— Като те слушам — каза Йегър, — лицето наистина има забележителна прилика с повечето статуи на Буда.
	— Как е възможно две култури, които нямат връзка помежду си, да извайват сходни образи от един и същ тип камък? — попита Сандекър.
	— Предколумбов контакт след прекосяване на Тихия океан? — предположи Пит.
	Стрейт поклати глава.
	— Докато някой не открие на това полукълбо древен предмет, за който с абсолютна сигурност е доказано, че е дошъл от Азия или Европа, всички прилики трябва да се разглеждат като чисти съвпадения. Нищо повече.
	— По същия начин нито едно ранно произведение на изкуството на маите или пък от района на Андите не е било открито по време на разкопки в древните градове около Средиземно море или в Далечния Изток — каза Гън.
	Стрейт леко прокара връхчетата на пръстите си по зеления нефрит.
	— И все пак това лице представлява загадка. За разлика от маите и древните китайци, инките не са отдавали голямо значение на нефрита. Те предпочитали да окичват своите царе и богове, били те живи или мъртви, със злато, като вярвали, че то символизира слънцето, което оплождало земята и дарявало с топлина всичко живо.
	— Дайте да я отворим и да се заемем с онова нещо вътре — нареди Сандекър.
	Стрейт кимна към Пит.
	— Предоставям на теб тази чест.
	Без да каже дума, Пит пъхна тънка метална пластинка под капака на кутията и като я натисна внимателно, го отвори.
	То беше там. Кипуто лежеше в облицованата с кедър кутия така, както беше лежало векове наред. Близо минута те го оглеждаха с любопитство, като се чудеха дали загадката, която криеше, може да бъде разгадана.
	Стрейт отвори малък кожен несесер с цип. Вътре бяха прилежно подредени комплект инструменти, няколко различни по големина пинцети, малък дебеломер и цял ред метални остриета, подобни на онези, които зъболекарите използват за почистване на зъби. Той надяна чифт меки бели ръкавици и взе пинцета и едно от остриетата. После бръкна в кутията и започна да проучва кипуто, като внимателно проверяваше дали би могъл да раздели нишките, без да ги скъса.
	Сякаш беше хирург, който изнася лекция на група стажанти пред някой труп, той започна да обяснява процеса на проучване.
	— Кипуто е направено от различни метали, предимно мед, малко сребро, една-две от нишките са златни. Изглежда, че са били ръчно оформени като жички, а после усукани в малки навити кабели, някои по-дебели от другите, с различен брой нишки и цветове. Кабелите все още са запазили до известна степен якостта си на опън и са учудващо гъвкави. Както виждам, те са общо тридесет и един, с различни дължини, като по всеки има поредица от невероятно малки възли, разположени на неравни интервали. Окраската на повечето от кабелите е различна, но няколко са с еднакъв цвят. По-дългите кабели са свързани към по-къси, изпълняващи ролята на подчинено определително изречение, подобно на конструкцията на изречение в час по английски език. Това със сигурност представлява сложно съобщение, което плаче някой да го разчете.
	— Амин — промърмори Джордино.
	Стрейт замълча и се обърна към адмирала.
	— С ваше позволение, сър, ще извадя кипуто от кутията.
	— Искаш да кажеш, че аз ще отговарям, ако повредиш проклетото нещо — намръщи се Сандекър.
	— Ами, сър…
	— Хайде, човече, залавяй се за работа. Не мога да вися тук цял ден и да се пуля в някаква миризлива стара антика.
	— Нищо не изостря сетивата на човек по-добре от миризмата на гнила слама — весело подметна Пит.
	Сандекър го изгледа кисело.
	— Можем да минем и без смешки.
	— Колкото по-скоро разплетем това нещо — горящ от нетърпение заяви Йегър, — толкова по-бързо ще мога да съставя програма за дешифриране.
	Стрейт сви пръсти като пианист, готвещ се да щурмува „Унгарска Рапсодия“ номер две на Ференц Лист. После пое дълбоко дъх и бавно бръкна в кутията. Той пъхна много внимателно малка извита сонда под няколко от кабелите на кипуто и предпазливо ги повдигна с частица от сантиметъра.
	— Един на нула за нас — облекчено въздъхна той. — След като са пролежали няколко века в кутията, намотките не са слепнали заедно, нито пък са залепнали за дървото. Отделят се без всякакво усилие.
	— По всички личи, че са устояли изключително добре на разрушителното въздействие на времето — отбеляза Пит.
	След като огледа кипуто отвсякъде, Стрейт пъхна под него две големи пинцети от насрещните му страни. Той спря за миг, сякаш за да си вдъхне кураж, а после започна да повдига кипуто от мястото му. Никой не проговори, всички бяха притаили дъх. Най-сетне Стрейт положи разноцветните кабели върху една стъклена поставка. Като смени пинцетите с метални остриета, той педантично заразгръща кабелите един по един, докато заприличаха на разтворено ветрило.
	— Това е то, господа — въздъхна с облекчение той. — Сега трябва да накиснем снопчетата в много слаб почистващ разтвор, за да отстраним петната и корозията. Едва след това ще пристъпим към процедура за химическа консервация в нашата лаборатория.
	— След колко време ще можете да го върнете на Йегър, за да го проучи? — попита Сандекър.
	Стрейт сви рамене.
	— Шест месеца, може и година.
	— Разполагате с два часа — отсече Сандекър, без да му мигне окото.
	— Невъзможно. Металните кабели са издържали толкова дълго, защото са били затворени в кутия, която почти не пропуска въздух. Сега, изложени напълно на въздействието на въздуха, те бързо ще започнат да се разпадат.
	— Не обаче и онези, изплетени от злато — каза Пит.
	— Не, златото е практически неразрушимо, но не знаем точното съдържание на минерали в останалите оцветени намотки. Медта, например, може да съдържа сплав, която става трошлива при окисляване. Без грижлива консервация, те могат да започнат да се разпадат, а цветовете да избледнеят така, че да престанат да се различават.
	— Определянето на цветовия код е жизненоважно за разшифроването на кипуто — добави Гън.
	Градусът на настроението в стаята внезапно спадна. Само Йегър сякаш остана незасегнат. Когато погледна към Стрейт, по лицето му играеше лукава усмивка.
	— Дай ми тридесет минути, за да могат сканиращите ми устройства да измерят разстоянието между възлите и запаметят напълно разположението им и можеш да задържиш това нещо в лабораторията си, докато остарееш и побелееш.
	— Само толкова време ли ти е нужно? — попита Сандекър недоверчиво.
	— Компютрите ми могат да генерират триизмерни дигитални изображения обработени така, че да показват снопчетата в същото състояние, в което са били при създаването им преди четиристотин години.
	— О, как смирява се зверът жесток — изпаднал в поетично настроение заяви Джордино, — в днешните модерни времена…
	Сканирането, което Йегър извърши на кипуто на Дрейк, отне близо час и половина, но когато приключи, графичното изображение изглеждаше по-истинско от оригинала, когато е бил чисто нов. Четири часа по-късно той направи първия пробив в разшифроването на съобщението, което се съдържаше в него.
	— Невероятно как нещо тъй просто може да бъде толкова сложно — каза той, вперил поглед в ярко оцветената симулация на кабелите, разперени като ветрило върху екрана на големия монитор.
	— Нещо като сметало — рече Джордино, възседнал един от столовете в компютърната светая светих на Йегър, подпрян на облегалката му. Стрейт се беше върнал в лабораторията си с кипуто, а Сандекър и Гън бяха отишли на заседание на една от сенатските комисии за нов подводен геоложки проект.
	— Далеч по-сложно. — Пит се беше надвесил над рамото на Йегър, изучавайки изображението на екрана. — Сметалото по принцип е математическо пособие. Кипуто, от друга страна, е много по-прецизен инструмент. Всеки цвят, дебелина на намотка, разположение и тип на възел, както и снопчетата в краищата имат свое собствено значение. За щастие, бройната система на инките, също като нашата, се е основавала на десетицата.
	— Получаваш отличен. — Йегър кимна. — Тук, освен цифровото отразяване на количества и разстояния, е описано и историческо събитие. Все още се лутам в тъмното, но например… — Той замълча и набра на клавиатурата поредица от команди. Три от намотките на кипуто сякаш се отделиха от главния пръстен и върху екрана се появи увеличеното им изображение. — Анализът ми доказва доста убедително, че кафявите, сините и жълтите намотки сочат разстояние, изминато във времето. Многобройните по-малки оранжеви възли, които са равномерно разположени и по трите намотки, символизират слънцето или времетраенето на един ден.
	— Как стигна до това заключение?
	— Разковничето се крие в разположените на неравни интервали големи бели възли.
	— Между оранжевите?
	— Точно така. Компютърът и аз открихме, че те напълно съвпадат с фазите на луната. Веднага щом успея да изчисля астрономическите лунни цикли през шестнадесети век, ще мога да определя приблизителните дати.
	— Разсъждаваш правилно — заяви Пит с все по-нарастващ оптимизъм. — Очевидно си попаднал на нещо.
	— Следващата стъпка е да се определи какво е трябвало да показва всеки един от кабелите. Излиза, че освен всичко друго, инките са владеели до съвършенство простотата. Според компютърния анализ зелената намотка означава земя, а синята — море. За жълтата все още не знам.
	— Е, и какво излиза тогава? — попита Джордино.
	Йегър натисна два клавиша и се облегна.
	— Двадесет и четири дни пътуване по суша. Осемдесет и шест по вода. Дванадесет дни по нещо жълто, каквото и да означава то.
	— Времето, което са прекарали на определеното местоназначение — предположи Пит.
	Йегър кимна в знак на съгласие.
	— По всяка вероятност. Жълтата намотка би могла да означава гола местност.
	— Или пустиня — каза Джордино.
	— Или пустиня — повтори Пит. — Добра догадка, ако говорим за северния бряг на Мексико.
	— На отсрещната страна на кипуто се виждат кабели със същия син и зелен цвят, но с различен брой възли. Според компютъра това е времето, което е било необходимо за връщане. Като съдя по добавките и по-малкото разстояние между възлите, бих казал, че пътуването по море към дома е било трудно и изпълнено с бури.
	— Не ми изглежда да се луташ в тъмното — рече Пит. — Бих казал, че доста добре си схванал за какво става дума.
	Йегър се засмя.
	— Ласкателството е винаги добре дошло. Надявам се само да не започна да си съчинявам по-голямата част от анализа в процеса на работата.
	Тази перспектива никак не се понрави на Пит.
	— Никакви измислици, Хирам. Бъди точен.
	— Разбирам. Трябва ти здраво бебе с десет пръста на ръцете и още толкова на краката.
	— И за предпочитане такова, което ще държи табела: „Копайте тук!“ — изрече Пит с хладен, глух глас, от който косата на Йегър настръхна, — иначе ще се зверим пред празна дупка.


>>	27

	Високо върху конусовидния връх на самотна планина, която се издига като надгробен паметник насред пясъчна пустиня, се намира огромен каменен демон.
	Той стои там от незапомнени времена, присвил крака, сякаш готов за скок, впил ноктести лапи в масивната базалтова скала, от която е изсечен. Из пустинната мозайка в краката му си дават среща призраци от древността и призраци от настоящето. Над него се реят лешояди, между краката му подскачат зайци, върху гигантските му лапи пробягват гущери.
	От пиедестала на върха, пред змийските очи на звяра се разкрива панорамен изглед от пясъчни дюни, каменисти хълмове и планини и бляскавата лента на река Колорадо, която се разделя на потоци из затлачената си от наноси делта, преди да се влее в Морето на Кортес.
	Изложена на влиянието на природните стихии на върха на планината, за която се говори, че е загадъчна и омагьосана, много от прецизно изваяните детайли на скулптурата са се заличили. В тяло тя прилича на ягуар или на огромна котка с крила и змийска глава. Едното крило все още стърчи над рамото, но другото отдавна е паднало върху твърдата скалиста повърхност край звяра и се е строшило. Вандалите също са взели своя дан, като са изкъртили зъбите от зиналите челюсти и са издълбали имената си върху хълбоците и гърдите му.
	Тежащ няколко тона и висок колкото слон самец, крилатият ягуар със змийската глава е една от едва четирите познати скулптури, изваяни от неизвестни култури преди появата на испанските мисионери в началото на шестнадесети век.
	Останалите три представляват застинали в статично положение лъвове в един национален парк в Ню Мексико, изработката на които е много по-примитивна.
	Археолозите, изкачвали стръмните скали, се губеха в догадки за нейното минало. Те не можеха да определят възрастта й, нито кой беше изсякъл звяра от един-единствен огромен скален къс. Стилът и оформлението рязко се различаваха от всички известни творения на човешката ръка на древните цивилизации от американския Югозапад. Възникнаха безброй теории, бяха изказани много мнения, ала загадката за предназначението на скулптурата си оставаше забулена в нейното минало.
	Разправяха, че хората от древността се бояли от страховития каменен звяр и вярвали, че той е пазител на подземното царство, но сегашните старейшини на племената кахуила, кечан и монтоло, които живеят по тези места, не могат да си спомнят нито една значима традиция или специален ритуал, свързани със скулптурата. Тъй като до тях не бяха достигнали разкази, предавани от поколение на поколение, те просто си бяха създали свой собствен мит върху пепелищата на забравеното минало. Бяха измислили едно тайнствено чудовище, край което всички мъртви трябваше да минат по пътя към отвъдното. Ако бяха живели лошо, каменният звяр оживяваше. Той ги сграбчваше в устата си, сдъвкваше ги с острите си зъби и ги изплюваше като осакатени и обезобразени призраци, обречени да бродят вечно по земята като зли духове. Само на онези с добри сърца и чисти помисли беше позволено да преминат необезпокоявани в задгробния свят.
	Мнозина от живите предприемаха трудното изкачване по стръмните склонове на планината, за да оставят дарове — ръчно изработени глинени кукли и старинни мидени черупки с гравирани върху тях животни — в краката на скулптурата в знак на почит, като подкуп, който да облекчи пътя им, когато настъпеше сетният им час. Често опечалените членове на семейства заставаха на дъното на пустинята, далеко долу под страховитата скулптура и провождаха пратеник на върха, а те се молеха на звяра да пусне безпрепятствено техния обичан родственик.
	Били Юма, който седеше в своя пикап в сянката на планината и се взираше нагоре към страховитата скулптура високо над него, не се боеше от каменното чудовище. Той се надяваше, че на родителите му и неговите приятели, които бяха умрели, е било позволено да минат спокойно край пазителя на мъртвите. Те бяха добри хора и никому не бяха сторили зло. Били обаче се страхуваше, че брат му, черната овца на семейството, който биеше жена си и децата си и умря като алкохолик, се е превърнал в зъл дух.
	Като повечето коренни жители на Америка, обитаващи пустинята, Били живееше непрестанно заобиколен от отвратително грозни духове, които се скитаха безцелно и вършеха злини. Той знаеше, че духът на брат му можеше всеки миг да се яви пред него и да започне да го замерва с пръст или да разкъса дрехите му, дори да насели сънищата му с ужасни видения на мъртъвци, които не могат да намерят покой. Но най-много се тревожеше, че неговият брат може да докара болест на жена му и децата му или да ги нарани.
	Той беше виждал брат си три пъти. Веднъж като вихрушка, която остави след себе си облак от задушлив прах, после като трептяща светлина, която се въртеше около един мескит и накрая като мълния, която се стовари върху камиона му. Това бяха злокобни поличби. Били и шаманът на племето бяха обсъждали около запален на открито огън как да се преборят с призрака на брат му. Ако не бъдеше спряно, привидението би могло да се превърне във вечна заплаха за семейството на Били и бъдещите му потомци.
	Опитаха всичко, но нищо не помогна. Старият шаман на племето го посъветва да яде смес от кактусови пъпки и билки като предпазна мярка, докато постеше сам в пустинята в продължение на десет дни — лекарство, което претърпя безславен провал. Пред очите на полумъртвия от глад Били постоянно се явяваше привидението на брат му, а през самотните нощи до ушите му долитаха зловещи вопли. Опитаха и силно въздействащи ритуали като обредни напеви, ала нищо не успя да усмири злия дух на брат му и неговите прояви започнаха да стават все по-буйни.
	Били не беше единственият от племето, който имаше проблеми. Откакто откриха, че най-светите и тайни племенни реликви липсват от скривалището им в руините на отдалечена постройка, останала от техните предци, цели села бяха сполетени от нещастия. Слаба реколта, заразна болест сред децата, необичайно горещо и сухо време. Когато се напиеха, мъжете започваха да се бият, а някои бяха и убити. Ала най-голямото нещастие бяха внезапно зачестилите случаи на поява на духове. Хора, които до този момент никога не бяха виждали или чували зли духове, започнаха да разказват за техните посещения. По време на сън внезапно им се явявали духове на древни монтоло, често изниквали пред тях и посред бял ден. Почти всички, дори и невръстните дечица твърдяха, че са виждали тайнствени призраци.
	Кражбата на дървените идоли, които олицетворяваха слънцето, луната, земята и водата, разтърси религиозната общност на индианците монтоло. Терзанието, че няма да ги има по време на церемонията за навлизането им във възрастта на зрялост, съсипваше младите синове и дъщери на племето. Отколешните ритуали не можеха да бъдат изпълнени без издяланите от дърво фигурки на божествата и младежите оставаха в плен на юношеството. Без свещените религиозни предмети всички богослужения бяха преустановени. За тях това имаше същото значение, каквото би имало за всички християни, мюсюлмани и евреи по света, ако се събудеха някоя сутрин и изведнъж откриеха, че целият Йерусалим е бил изтръгнат от земята и отнесен в далечния космос. За всички останали, които не бяха индианци, това си беше обикновен случай на кражба, ала за един монтоло то беше равносилно на богохулство, граничещо със зверство.
	Около огньовете в подземните помещения за изпълнение на ритуали жреците на древната религия шепнешком разказваха как чували жалните молби на идолите, носени от нощните ветрове, които умолявали да бъдат върнати на сигурно място в скривалището им.
	Били Юма беше отчаян. Шаманът му беше дал наставления, които беше прочел по жаравата на гаснещия огън. За да изпрати призрака на брат си обратно в отвъдния свят и да избави семейството си от по-нататъшни злини, Били трябваше да намери откраднатите идоли и да ги върне в свещеното им скривалище в древните руини на предците си. В отчаян опит да сложи край на често спохождащото го привидение и да избегне нещастията, които можеха да го сполетят, той реши да се опълчи със зло на злото. Били реши да се изкачи на планината, да се изправи очи в очи с чудовището и да го помоли да му помогне за връщането на скъпоценните идоли.
	Той не беше вече млад и изкачването щеше да бъде изпълнено с опасности без оборудването, използвано от алпинистите в днешно време. Но той беше решил да се справи с тази задача и нямаше намерение да се отказва. Твърде много хора от племето разчитаха на него.
	На около една трета от пътя нагоре по южния склон сърцето му се блъскаше в гръдния кош, а дробовете го боляха от изтощителното усилие. Би могъл да поспре, за да почине и да си поеме дъх, ала той продължи напред, решен да стигне до върха, без да спира. Само веднъж се обърна да погледне надолу, за да види какво става с неговия форд пикап, паркиран в подножието на планината. Той изглеждаше като играчка, към която би могъл да посегне и грабне с една ръка. Погледна отново нагоре към повърхността на стръмната скала. На светлината на залязващото слънце цветът й се променяше от кехлибарен в керемиденочервен.
	Били съжаляваше, че не бе потеглил по-рано през деня, но трябваше да свърши някоя и друга работа из къщи и слънцето вече се беше издигнало високо, когато стигна до планината и започна изкачването. Сега оранжевото кълбо беше започнало бавно да се снижава под билото на планината Сиера де Хуарес на запад.
	Изкачването беше по-трудно, отколкото си го беше представял и отнемаше много повече време. Той вдигна глава, заслони очи срещу ослепителната синева на небето и като ги присви, погледна към конусовидния връх на планината. Оставаха му да изкачи още 85 метра, а само след половин час щеше да се смрачи напълно. Мисълта, че ще му се наложи да прекара нощта с огромния каменен звяр, го изпълни с лошо предчувствие, но за него щеше да бъде равносилно на самоубийство, ако се опиташе да слезе в тъмнината.
	Били беше дребен петдесет и пет годишен мъж. Ала животът му, преминал в отглеждане на добитък и суровият климат на пустинята Сонора го бяха направили жилав и як като стар чугунен тиган. Може би ставите му не бяха вече толкова гъвкави както в деня, когато беше спечелил състезанието за обяздване на мустанги в Тусон, нито пък движенията му бяха толкова пъргави, като на момчето, което някога беше най-бързият бегач на дълги разстояния през пресечена местност в племето, но той все още беше издръжлив като застаряващ планински козел.
	Бялото на очите му беше пожълтяло, а около тях имаше зачервени кръгове, защото цял живот не беше обръщал внимание на яростната атака на пустинното слънце и никога не беше носил слънчеви очила. Той имаше обло кафяво лице със силни челюсти, рошави посивели вежди и гъста черна коса — лице от онези, които изглеждаха безизразни, но говореха за дълбока душевност и проникновено познаване на природата, недостъпно за хора, които не бяха коренни жители на Америка.
	Над него внезапно премина някаква сянка и подухна хладен вятър. Той потръпна от неочаквания студ. Дали не беше някой дух? Откъде ли се взимаха, зачуди се той. Възможно ли беше неговият брат да се опитва да го събори върху скалите в далечината долу? Може би огромният каменен звяр знаеше, че приближава и го предупреждаваше? Обзет от лошо предчувствие, Били продължи да се катери, стиснал зъби, вперил очи единствено във вертикалната скала пред себе си.
	За щастие, другите, които се бяха изкачвали преди него, бяха изсекли опори за ръце и стъпенки за крака в стръмното лице на скалната стена близо до върха. По гладките им заоблени краища личеше, че са много стари. На 50 метра от целта си той навлезе в скален комин, който се беше отцепил от стената, оставяйки след себе си пътека от изронени разтрошени камъни в широка пукнатина, чийто наклон не беше тъй стръмен и която мъничко облекчаваше изкачването.
	Най-сетне, точно когато мускулите му започнаха да се схващат, а краката му да изтръпват, скалната стена отстъпи място на полегат склон и Били изпълзя върху откритата повърхност на върха. Той се изправи на крака в гаснещата светлина на деня и пое дълбоко дъх, вдишвайки чистия и хладен въздух на пустинята. Изтри длани в крачолите на панталоните си, за да изчисти праха и мръсотията, и впери поглед в силуета на чудовището, който се мержелееше в сгъстяващата се тъмнина. Въпреки че беше изсечено от планинската скала, Били можеше да се закълне, че то излъчва слабо сияние. Той беше уморен и изранен, но странно, не изпитваше никакъв страх от каменната статуя, върху която годините бяха сложили своя отпечатък, въпреки разказите за това как духовете, които не можели да намерят покой в отвъдния свят, бродели из планината.
	Нямаше следа от страховити същества, спотайващи се в мрака. С изключение на ягуара със змийската глава планината беше пуста. Били заговори:
	— Аз дойдох.
	Отговор не последва. Чуваше само вятъра и звука от пляскането на крилете на някакъв ястреб. Липсваха зловещите викове на изтерзаните души от подземния свят.
	— Изкачих омагьосаната планина да ти се помоля — каза той.
	Отново нямаше отговор, но по гърба му полазиха студени тръпки, когато почувства нечие присъствие. Дочу гласове, които говореха на някакъв непознат език. Не можеше да разбере нито една дума. После съзря призрачни фигури, които започнаха да придобиват форма.
	Хората се виждаха, ала бяха прозрачни. Те се движеха по високото планинско плато, без да обръщат внимание на Били, вървяха около него и минаваха през него сякаш той не съществуваше. Никога не беше виждал дрехи като техните. Те нямаха нищо общо с набедрените превръзки или наметалата от заешка кожа на неговите предци. Тези хора бяха облечени като богове. Върху главите на повечето привидения имаше златни шлемове, украсени с ярко оцветени птичи пера, а тези, които бяха гологлави, имаха странни прически. Телата им бяха облечени в платове, каквито Били никога не беше виждал. Обкичените с ресни мантии, наметнати върху раменете им и туниките, които носеха под тях, бяха украсени с невероятно сложни и красиви шарки.
	След минута, която му се стори много дълга, странните хора сякаш избледняха и гласовете им заглъхнаха. Били стоеше неподвижен и безмълвен като скалата под краката му. Кои бяха тези странни хора, които се изнизаха пред очите му? Нима това беше отворена врата към света на сенките, зачуди се той.
	Той приближи към каменното чудовище, протегна треперещата си ръка и докосна хълбока му. Древната скала му се стори смущаващо гореща, повече отколкото би трябвало да бъде от дневната топлина. А после, съвсем изненадващо, окото на змийската глава сякаш се отвори — око, от което струеше призрачна светлина.
	В съзнанието на Били се надигна ужас, но той беше решен да не отстъпва. По-късно щяха да го обвинят в развинтено въображение. Ала той се кълнеше хиляди пъти преди смъртта си, която настъпи много години след това, че бил видял как чудовището се взира в него с искрящи очи. Той събра смелост, падна на колене и разпери ръце. После започна да се моли. Той се моли на каменното божество през по-голямата част от нощта, преди да се унесе и сънят да го надвие.
	Сутринта, когато слънцето изгря и златистата експлозия обагри облаците, Били Юма се събуди и се огледа. Той видя, че лежи върху предната седалка на своя форд пикап на дъното на пустинята, далеч долу под безмълвния звяр, който беше втренчил невиждащ поглед в сухата пустош.


>>	28

	Джоузеф Золар стоеше до главата на позлатената мумия и наблюдаваше приведените над компютъра Хенри и Мики Мур. След четиридневно денонощно изучаване те бяха успели да сведат образите от символи до описателни думи и сбити фрази.
	Имаше нещо вълнуващо в начина, по който грабваха листите, падащи върху поставката на принтера, анализирайки възбудено заключенията си, докато часовникът на стената отброяваше минутите, които им оставаха да живеят. Те вършеха работата си така, сякаш мъжете със скиорски маски изобщо не съществуваха.
	Хенри се трудеше съсредоточено, забравил всичко наоколо. За него светът се заключаваше само в една тясна област от науката. Като повечето университетски професори по антропология и археология, той работеше за престиж, защото финансовото богатство му убягваше. Той беше сглобявал глинени съдове парче по парче и беше написал огромен брой книги, които малцина четяха, а още по-малко плащаха пари да притежават. Издавани в малък тираж, всичките му трудове в края на краищата се озоваваха в мазетата на колежанските библиотеки, където събираха прах. Парадоксалното беше, че за него славата и почестите, с които очакваше да бъде отрупан като преводач, а може би и откривател на съкровището на Хуаскар, означаваха повече от обикновените парични печалби.
	В началото Мики Мур възбуди сексуалния апетит на мъжете от семейство Золар. Скоро обаче безразличието, което проявяваше към тях, започна да ги дразни. Явно беше, че тя обича съпруга си и никой друг не я интересуваше. Те живееха и работеха в свят, който сами си бяха създали.
	Джоузеф Золар нямаше да изпита никакви угризения за тяхното премахване. През годините той беше имал вземане-даване с какви ли не отвратителни и жалки продавачи и колекционери, а също и със закоравели престъпници, но тези двама души бяха загадка за него. Вече не го интересуваше каква екзекуция бяха приготвили за тях братята му. Всичко, което сега имаше значение, беше семейство Мур да им даде пълни и точни указания за златната верига на Хуаскар.
	Носенето на скиорските маски беше загуба на време, ала те не ги свалиха нито веднъж в присъствието на съпрузите Мур. Ясно беше, че двамата не могат да бъдат лесно уплашени.
	Золар погледна към Хенри Мур и направи опит да се усмихне. Той не беше твърде успешен.
	— Приключихте ли с разшифроването на символите? — изпълнен с надежда попита той.
	Мур намигна лукаво на съпругата си и й се ухили самодоволно, преди да се обърне към Золар.
	— Приключихме. Разказът, който разшифровахме, е изпълнен с изключителен драматизъм и примери за човешка издръжливост. Разтълкуването на образите и успешния превод, който направихме, в голяма степен ще разширят досегашните знания за чачапойците. И ще наложат цялостна преработка на всички текстове, написани до този момент за инките.
	— Каква скромност — язвително подхвърли Сарасон.
	— Знаете ли къде точно е заровено съкровището? — попита Чарлз Оксли.
	Хенри Мур сви рамене.
	— Не мога точно да кажа.
	Сарасон пристъпи напред, стиснал гневно устни.
	— Бих искал да попитам дали нашите прехвалени дешифровчици имат изобщо някаква представа какво правят?
	— Какво искате? — хладно заяви Мур. — Стрелка, сочеща към кръстче, с което е отбелязано мястото?
	— Да, дявол да го вземе, точно това искаме!
	Золар се усмихна снизходително.
	— Хайде да се заемем с неопровержимите факти, д-р Мур. Какво можете да ни кажете?
	— Ще се зарадвате, като научите — отговори вместо съпруга си Мики Мур, — че колкото и невероятно да звучи, златната верига е само малка част от цялото съкровище. Описът, който моят съпруг и аз дешифрирахме, включва още поне четиридесет или повече тона ритуални украшения и съдове, накити за глава, нагръдници, огърлици и предмети от масивно злато и сребро. За пренасянето на всеки от тях са били необходими по десет човека. Имало още и огромни топове свещени платове, най-малко двадесет позлатени мумии и повече от петдесет керамични гърнета, пълни със скъпоценни камъни. Ако ни предоставите повече време, ще можем да ви дадем подробен списък.
	Золар, Сарасон и Оксли гледаха втренчено Мики, без да мигнат през маските, които скриваха изражението на ненаситна алчност, изписано по лицата им. В продължение на няколко минути не се чуваше никакъв звук, с изключение на дишането им и бръмченето на принтера. Дори за хора, свикнали да боравят със суми, наброяващи милиони долари, размерът на златното съкровище на Хуаскар далеч надхвърляше и най-смелите им мечти.
	— Обрисувахте ни блестяща картина — най-сетне изрече Золар. — Но казват ли символите върху златното покритие на мумията къде е заровено съкровището?
	— То не е заровено в точния смисъл на думата — каза Хенри Мур.
	Той впери поглед в Золар, очаквайки неговата реакция на казаното. Золар стоеше невъзмутимо.
	— Според разказа, гравиран върху покритието — обясни Мур, — съкровището било скрито в пещера по някаква река…
	В очите на Сарасон внезапно проблесна разочарование.
	— Ако пещерата се намира край река, по която редовно се пътува, тя отдавна е била открита, а съкровището изнесено.
	Оксли поклати глава.
	— Малко вероятно е златна верига, за повдигането на която са били необходими двеста човека, да изчезне за втори път.
	— Нито пък толкова голямо количество предмети, каквото описват семейство Мур — добави Золар. — Като всепризнат експерт по антики от времето на инките, щях да зная, ако на пазара се бяха появили някакви предмети, за които е доказано, че са принадлежали на Хуаскар. Никой, открил такова подземно съкровище, не би могъл да го запази в тайна.
	— Може би оказахме твърде голямо доверие на добрия доктор и неговата съпруга — каза Сарасон. — Откъде да знаем, че не ни пращат за зелен хайвер?
	— Кои сте вие, та да говорите за доверие? — спокойно изрече Мур. — Държите съпругата ми и мен в тази бетонна тъмница без прозорци четвърти ден и ни нямате доверие? На вас сигурно ви харесва да си играете на детински игрички.
	— Нямате основание да се оплаквате — каза Оксли. — Плащаме на вас и мисис Мур изключително щедро.
	Мур изгледа Оксли невъзмутимо.
	— Както се канех да кажа, след като инките и техните пазачи чачапойци разтоварили огромното съкровище на Хуаскар в пещерата, те затрупали входа на дългата галерия, която водела към него. После насипали отгоре пръст и камъни, за да изглежда всичко естествено и засадили местни растения, за да са сигурни, че никой няма да открие отново пътя към пещерата.
	— Има ли описание на местността край входа на пещерата? — попита Золар.
	— Само това, че се намира на заобления връх на остров със стръмни склонове в някакво вътрешно море.
	— Почакайте малко — рязко се намеси Оксли. — Казахте, че пещерата се намира близо до река.
	Мур поклати глава.
	— Ако бяхте слушали, щяхте да чуете как казвам, че пещерата се намира по река.
	Сарасон изгледа гневно Мур.
	— Какви са тези небивалици, дето ни пробутваш? Пещера по река на остров във вътрешно море. Май си объркал превода, а, док?
	— Няма грешка — твърдо заяви Мур. — Нашият анализ е верен.
	— Използването на думата река може да има чисто символично значение — обади се Мики Мур.
	— Островът също — отвърна Сарасон.
	— Може би ще получите по-добра представа, ако изслушате целия ни превод — предложи Хенри Мур.
	— Спестете ни подробностите, моля ви — каза Золар. — Вече знаем как Хуаскар тайно е измъкнал съкровището на царството си под носовете на своя брат Атахуалпа и Франциско Писаро. Интересува ни единствено посоката, в която генерал Наймлап е отплавал със съкровището и точното място, където го е скрил.
	Съпрузите Мур се спогледаха. Мики кимна на Хенри утвърдително и той се обърна към Золар.
	— Добре, нали сме съдружници. — Той замълча и хвърли поглед на страницата, която беше излязла от принтера. — Пиктограмите върху покритието показват, че съкровището е било пренесено до едно пристанище по крайбрежието и натоварено на огромен брой кораби. Пътуването на север продължило общо осемдесет и шест дни. Последните дванадесет дни плавали през вътрешно море, докато стигнали до малък остров с високи, стръмни склонове, които се издигали от водата като голям каменен храм. Там инките изтеглили корабите си на брега, разтоварили съкровището и го пренесли надолу по една галерия в пещера, която се намирала в недрата на острова. На това място, както и да го тълкувате, йероглифите твърдят, че златното съкровище било скрито край бреговете на река.
	Оксли разгърна карта на западното полукълбо и проследи маршрута по море от Перу, край Централна Америка и покрай тихоокеанския бряг на Мексико.
	— Вътрешното море сигурно е Калифорнийският залив.
	— Известен повече като Морето на Кортес — добави Мур.
	Сарасон също разгледа внимателно картата.
	— Съгласен съм. От края на Бая до Перу има само открито море.
	Сарасон взе последната страница от превода, който съпрузите Мур бяха направили на йероглифите и я прочете. После изгледа студено Хенри Мур.
	— Ти не ни казваш всичко, приятелю. Изображенията върху златното покритие трябва да дават точни указания как да бъде открито съкровището. Нито една карта, която си заслужава парите за хартията, върху която е отпечатана, няма да бъде пълна, ако не посочва всички подробности и не дава изчерпателни наставления.
	Золар огледа изпитателно изражението на Мур.
	— Вярно ли е, докторе, че вие и съпругата ви не сте ни съобщили пълното решение на загадката?
	— Мики и аз разшифровахме всичко, което имаше за разшифроване. Няма нищо повече.
	— Лъжете — каза Золар, без да повиши тон.
	— Разбира се, че лъже — тросна се Сарасон. — И последният глупак ще разбере, че той и съпругата му крият от нас най-важното.
	— Това не е разумно поведение, докторе. Вие и мисис Мур ще направите добре, ако се придържате към нашето споразумение.
	Мур сви рамене.
	— Аз не съм такъв глупак, за какъвто ме вземате — каза той. — Фактът, че все още отказвате да ни се представите, говори, че вие тримата нямате никакво намерение да изпълните това, за което се договорихме. Каква гаранция имам, че ще удържите на думата си? Никой, нито даже нашите приятели и роднини, не знае къде сте ни отвели. Довеждането ни тук с превръзки на очите и това, че на практика ни държите като затворници, си е чисто отвличане. Какво щяхте да направите, след като получехте пълните указания как да откриете съкровището на Хуаскар? Да ни сложите отново превръзки на очите и да ни върнете със самолет у дома? Не ми се вярва. Предполагам, че Мики и аз щяхме да изчезнем без много шум и да се превърнем в поредното дело към архивите за безследно изчезнали. Кажете ми, ако греша.
	Ако Мур не беше толкова интелигентен, Золар щеше да се изсмее. Ала антропологът беше прозрял техния план и беше свалил картите си на масата.
	— Добре, докторе, какво искате, за да ни предоставите тази информация?
	— Петдесет процента от съкровището, когато го открием.
	Това окончателно вбеси Сарасон.
	— Копеле такова, та той ни изнудва. — Той приближи към Мур, вдигна го във въздуха и го блъсна в стената. — Край на твоите претенции — изкрещя той. — Не желаем да слушаме глупостите ти повече. Кажи ни това, което искаме да узнаем или с бой ще го изтръгна от теб. И повярвай ми, за мен ще бъде удоволствие да гледам как ти тече кръвчицата.
	Мики Мур стоеше на мястото си спокойна, сякаш се намираше край готварска печка в кухня. Нейното необичайно хладнокръвие се стори неестествено на Золар. Всяка друга съпруга би показала, че се страхува за мъжа си, заплашен от малтретиране.
	За тяхно учудване Мур се усмихна.
	— Направи го. Строши краката ми, убий ме. И никога няма да откриете златната верига на Хуаскар, дори и след хиляда години.
	— Знаеш ли, той е прав — тихо изрече Золар, вперил поглед в Мики.
	— Когато приключа с него, дори и за кучешка храна няма да го бива — каза Сарасон, като се приготви да го удари с юмрук.
	— Чакай! — спря го гласът на Оксли. — Ще постигнеш по-голям резултат, ако си изкараш яда на мисис Мур. На нито един мъж няма да му хареса да гледа как изнасилват съпругата му.
	Сарасон бавно пусна Мур и се обърна към Мики. Върху лицето му се изписа изражение на хун, готов да граби и плячкосва.
	— За мен ще бъде удоволствие да убедя мисис Мур да ни помогне.
	— Губите си времето — каза Мур. — Не позволих на съпругата ми да работи върху окончателния превод с мен. Тя няма представа за ключа към местонахождението на съкровището.
	— Хайде бе!
	— Той говори истината — невъзмутимо произнесе Мики. — Хенри не ми позволи да видя крайните резултати.
	— Все още разполагаме с печеливша карта — студено изрече Сарасон.
	— Ясно — каза Оксли. — Ще поработиш върху мисис Мур както предложих, докато той не стане по-сговорчив.
	— Така или иначе, ще узнаем отговорите.
	Золар погледна към Мур.
	— Е, докторе, ваш ред е.
	Мур ги изгледа с хладна пресметливост.
	— Правете с нея каквото искате. Нищо няма да постигнете.
	Братята Золар замълчаха слисани. Сарасон, най-коравосърдечният от тримата, стоеше зяпнал и не можеше да повярва. Що за мъж беше този, който можеше спокойно, без следа от срам или страх, да хвърли жена си на вълците.
	— Ще стоите и ще гледате как бият, изнасилват и убиват съпругата ви и няма дори една думичка да кажете, за да спрете това? — попита Золар, внимателно наблюдавайки реакцията на Мур.
	Изражението на Мур остана непроменено.
	— Нищо няма да постигнете с дивашка глупост.
	— Той блъфира. — Мур щеше да има нужда от дезинфекцираща баня след погледа, който му хвърли Сарасон. — Ще се пречупи, щом чуе виковете й.
	Золар поклати глава.
	— Не мисля така.
	— Съгласен съм — каза Оксли. — Подценихме неимоверната му алчност и маниакалното му желание, за което е готов на всичко, да се превърне в една от големите звезди в академичния свят. Прав ли съм, докторе?
	Мур остана равнодушен към тяхното презрение.
	— Петдесет процента от нещо във всички случаи е по-добре от стопроцентово нищо, господа — каза той.
	Золар изгледа братята си. Оксли едва доловимо кимна. Сарасон стисна толкова силно юмруци, че те побеляха — той се обърна, но изражението на лицето му не оставяше никакво съмнение, че изпитва желание да изтръгне дробовете на Мур.
	— Мисля, че можем да си спестим по-нататъшните заплахи и да уредим това като разумни хора — каза Золар. — Преди да се съгласим с нарасналите ви искания, трябва да получа от вас категорично уверение, че можете да ни отведете до съкровището.
	— Аз разшифровах описанието на ориентира, който води към входа на пещерата — каза Мур, като говореше бавно и отчетливо. — Няма вероятност от грешка. Знам размерите и формата му. Мога да го разпозная от въздуха.
	Твърдението, което изрече така уверено, беше посрещнато с мълчание. Золар отиде до позлатената мумия и погледна надолу към знаците, гравирани върху покритието й.
	— Тридесет процента. Ще трябва да се задоволите с толкова.
	— Четиридесет или нищо — категорично отсече Мур.
	— Искате ли да го оформим писмено?
	— Ще издържи ли това пред съда?
	— Вероятно не.
	— В такъв случай ще се наложи всеки да повярва на думата на другия. — Мур се обърна към съпругата си. — Съжалявам, скъпа моя, надявам се това да не те е разстроило твърде много. Но трябва да разбереш. Има неща, които са по-важни от брачния обет.
	Ама че странна жена, помисли си Золар. Тя би трябвало да изглежда уплашена и унижена, но с нищо не го показваше.
	— Значи се споразумяхме — каза той. — Тъй като сега сме делови партньори, не виждам смисъл да продължаваме да носим тези скиорски маски. — Той я издърпа над главата си и прокара ръце през косата си. — Опитайте се да се наспите тази нощ. Утре рано всички ще излетите със самолета на компанията ни за Гуаймас, Мексико.
	— Защо Гуаймас? — попита Мики Мур.
	— По две причини. Той е разположен на централно място в Залива, а един добър мой приятел и клиент ме е поканил по всяко време да използвам хасиендата му, която се намира малко по на север от пристанището. Имението разполага със собствена самолетна писта, което го прави идеална оперативна база за издирването.
	— Ти няма ли да дойдеш? — попита Оксли.
	— Ще се присъединя към вас след два дни. Имам делова среща в Уичита, Канзас.
	Золар се обърна към Сарасон, като се притесняваше, че брат му може отново да се нахвърли върху Мур. Ала нямаше нужда да се тревожи.
	По устните на Сарасон играеше зловеща усмивка. Братята му не можеха да видят какво става в ума му, да видят как той щастливо си представяше какво щеше да стори Тупак Амару на Хенри Мур, след като откриеха съкровището.


>>	29

	— Брунхилда направи всичко, на което бе способна — каза Йегър, имайки предвид своя любим компютърен терминал. — Заедно ние старателно сглобихме около девет-десет процента от кодовете на нишките и възлите. Останаха обаче няколко пермутации, които още не сме изчистили.
	— Пермутации? — измърмори Пит, който седеше срещу Йегър в залата за конференции.
	— Различните подреждания в линейния ред и цвета на плетеницата от метални нишки на кипуто.
	Пит сви рамене и обходи с поглед залата. Там имаше още четирима души: адмирал Сандекър, Ал Джордино, Руди Гън и Хирам Йегър. Вниманието на всички бе фокусирано върху Йегър, чийто външен вид наподобяваше на койот, прекарал цяла нощ в непрекъснато виене срещу пълна месечина.
	— Трябва наистина да поработя върху речника си — промърмори Пит. Той се изтегна в удобно положение и се вторачи в компютърния гений, който бе стъпил на подиум под един голям екран на стената.
	— Както се готвех да обясня — продължи Йегър, — няколко възела и плетеници не могат да бъдат дешифрирани. След като приложих най-модерните и усъвършенствани методи за анализ на данни и информация, известни на човечеството, най-доброто, което мога да предложа, е един схематичен разказ на историята.
	— Дори и гений като теб? — попита Гън, като се усмихваше.
	— Дори и Айнщайн. Дори да бе изровил каменна розетка на инките или наръчник от шестнадесети век, който се занимава с изкуството на създаване на вашето собствено кипу, той пак би работил във вакуум.
	— Ако смяташ да ни съобщиш, че представлението завършва без величествен финал — каза Джордино, — аз отивам да обядвам.
	— Кипуто на Дрейк представлява сложна комбинация от цифрови данни — продължи по-нататък Йегър, без да се засегне от сарказма на Джордино, — но силата му не е в подробните описания на събитията. Човек не може да разказва визуални драматични действия и събития на базата на стратегически разположени възли върху няколко преплетени цветни метални нишки. Кипуто може да предложи само схематични описания на хора, които са се появили и изчезнали в този конкретен исторически период.
	— Разбрахме това, което искаш да ни кажеш — каза Сандекър, като размахваше една от огромните си пури. — Сега защо не ни съобщиш какво си успял да разбереш от тази заплетена история?
	Йегър кимна и намали осветлението на залата за конференции. Включи един шрайбпроектор и на екрана на стената се появи една испанска карта на бреговата ивица на Северна и Южна Америка от началото на испанското нашествие. Взе една метална показалка, която се разтягаше телескопично като антена на автомобилно радио и небрежно я насочи към картата.
	— За да не ви отегчавам с дълъг урок по история, просто ще кажа, че след като Хуаскар, законният наследник на трона на инките, бил разгромен и свален от власт от подлия му полубрат Атахуалпа през 1533 година, той заповядал хазната на кралството и другите кралски богатства да бъдат скрити високо в Андите. Мъдър ход, както впоследствие се оказало. По време на пленничеството си Хуаскар бил подложен на голямо унижение и страдание. Всички негови приятели и роднини били екзекутирани, а съпругите и децата му — обесени. След това, за да добавят към раните му и оскърбление, испанците избрали точно този момент, за да нахлуят в империята на инките. При ситуация, подобна на тази на Кортес в Мексико, моментът, избран от Франциско Писаро, не би могъл да бъде по-подходящ — армиите на инките били разделени на враждуващи групировки и численият им състав бил силно намален поради гражданската война. Писаро тъкмо това и чакал. След като малкият му отряд от войници и авантюристи убили няколко хиляди слуги и чиновници от имперската свита на Атахуалпа на площада в древния град Каханарка, той завладял империята на инките с технически туш.
	— Странно защо инките не са просто атакували и разгромили испанците — каза Гън. — Те трябва да са превъзхождали по численост войниците на Писаро в съотношение, сто към едно.
	— По-скоро хиляда към едно — каза Йегър, — но отново, както при Кортес и ацтеките, гледката на свирепи брадати мъже, облечени в железни дрехи, през които не може да мине нито стрела, нито камък, и качени върху скрити под желязна броня коне, които инките за първи път в живота си виждали, като в същото време размахвали мечове и стреляли с мускети и оръдия, им дошло твърде много. Напълно деморализирани, генералите на Атахуалпа пропуснали да вземат инициативата, като заповядат на войниците си да се хвърлят в решителни масови атаки.
	— Ами армиите на Хуаскар? — попита Пит. — Те със сигурност са били на бойното поле.
	— Да, но без предводител. — Йегър кимна. — За отминали събития човек може само да гадае: „Какво би станало, би станало ако?“. Какво би станало, ако двамата крале на инките бяха заровили меча на войната и обединили армиите си в битка на живот или смърт, за да освободят империята си от омразните чужденци? Интересна хипотеза. След разгрома на испанците, само господ знае какви биха били политическите граници и правителствата на Южна Америка.
	— Със сигурност нямаше да говорят на испански — коментира Джордино.
	— Къде е бил Хуаскар по време на сблъсъка на Атахуалпа с Писаро? — попита Сандекър, като най-накрая запали пурата си.
	— Затворен в Куско, столицата на империята, на двеста километра южно от Каханарка.
	Без да вдигне поглед от бележките, които си водеше в един бележник, Пит попита:
	— Какво се случило след това?
	— За да откупи свободата си, Атахуалпа сключил договор с Писаро да натъпче една стая със злато дотам, докъдето му стигне ръката — отвърна Йегър. — Стая, бих добавил, малко по-голяма от тази.
	— Той изпълнил ли договора?
	— Да. Но Атахуалпа се страхувал, че Хуаскар може да предложи на Писаро повече злато, сребро и скъпоценни камъни, отколкото може той самия. Затова той заповядал брат му да бъде умъртвен, което било извършено чрез удавяне, но не преди Хуаскар да нареди кралските съкровища да бъдат скрити.
	Сандекър погледна към Йегър през облак синкав дим.
	— След като кралят е бил мъртъв, кой е изпълнил желанието му?
	— Един генерал на име Неймлап — отвърна Йегър. Той направи пауза и използва показалката, за да проследи една червена линия върху картата, която се спускаше от Андите надолу към крайбрежието. — Той не е имал кралската кръв на инките, а е бил чачапойски боец, който през годините се издигнал в чин и станал най-доверения съветник на Хуаскар. Именно Неймлап организирал пренасянето на съкровището надолу по планината към крайбрежието, където събрал една флотилия от петдесет и пет кораба. После, според кипуто, след пътуване от двадесет и четири дни, още осемнадесет дни им са били необходими само за да натоварят огромното съкровище на корабите.
	— Нямах си представа, че инките са били мореплаватели — каза Гън.
	— Такива са били и маите, и подобно на финикийците, гърците и римляните преди тях, инките плавали по крайбрежието. Те не се страхували от откритото море, но благоразумно изтегляли лодките си на брега в безлунни нощи и при бурно време. Те плавали нагоре и надолу по крайбрежието, като се ръководили по слънцето и звездите, използвайки преобладаващите ветрове и течения, като търгували с жителите на Централна Америка в Панама и вероятно по на север оттам. В едно предание на инките се разказва за един крал от далечното минало, който чул, че далеч зад хоризонта на морето лежал остров, на който живеели умни хора и имало съкровища от злато. Решен да докара оттам плячка и роби, той построил и оборудвал една флотилия от кораби, след което отплавал с една рота свои войници, действащи като морски пехотинци, към това, за което се смята, че са островите Галапагос. Девет месеца по-късно той се върнал с десетки черни пленници и много злато.
	— Галапагос? — учуди се Пит.
	— Просто едно предположение.
	— Имаме ли някакви сведения за тяхното строителство на кораби — запита Сандекър.
	— Бартоломей Руиз, лоцманът на Писаро, видял големи салове, оборудвани с мачти и огромни квадратни памучни платна. Други испански моряци съобщават, че са минавали с корабите си край салове с корпуси от балса*, бамбук и тръстика, които превозвали шестдесет души и над четиридесет сандъка с търговски стоки. Освен с платна, саловете се задвижвали и от групи гребци. Рисунки, открити върху глинени съдове от предколумбовата епоха, показват двупалубни лодки с издигнат форщевен и ахтерщевени с гравирани змийски глави, подобни на драконите, украсяващи източените носове и кърми на корабите на викингите.
	[* Балса (Ochroma Lagopus) — дърво в тропическа Америка от семейство Bombacaceae с изключително лека дървесина, използвано за спасителни пояси, салове и т.н. — Б.пр.]
	— Значи няма съмнение в това, че те са могли да пренесат тонове злато и сребро на големи разстояния по море?
	— Абсолютно никакво съмнение, адмирале. — Йегър потупа с показалката друга линия, която проследяваше морското пътешествие на флотилията на Неймлап със съкровището. — От точката на тръгване до крайното им местоназначение на север, пътуването траяло осемдесет и шест дни. Преходът не е кратък, за да бъде извършен от примитивни корабчета.
	— Някаква вероятност да са се отправили на юг? — попита Джордино.
	Йегър поклати глава.
	— Компютърът ми откри една плетеница от възли, която представлява четирите основни посоки на света, като възела за север е в горната част, а възелът за юг — в долната. Изток и запад бяха представени от второстепенни нишки.
	— И крайната им точка на акостиране? — подтикна го да продължи Пит.
	— Стигаме до трудната част. Тъй като никога не съм имал възможност да засека по часовник за колко време един сал от балса с платна ще измине една морска миля, изчисляването на скоростта на флотилията по вода бе направено изцяло на базата на догадки. Няма да се спирам на това сега, вие може да прочетете пълния ми доклад по-късно. При изчисляването на дължината на тяхното пътуване, обаче, Брунхилда свърши великолепна работа, като успя да възстанови теченията и ветровете през 1533 година.
	Пит сложи ръце зад главата си и се наклони назад със стола си, който застана на два крака.
	— Нека да отгатна. Те са акостирали някъде в горната част на Морето на Кортес, известно също и като Калифорнийски залив, огромна цепнатина с вода, разделяща континентално Мексико от Баха Калифорния*.
	[* Баха Калифорния — испанското наименование на Долна Калифорния. — Б.пр.]
	— На някой остров, както ти и аз вече обсъждахме — добави Йегър. — Дванадесет дена са били необходими на екипажите на корабите, за да струпат съкровището в една пещера, достатъчно голяма според размерите, записани в кипуто. Един отвор, който аз преведох като тунел, тръгва от най-високата точка на острова и води надолу към пещерата със съкровището.
	— Ти си стигнал до всички тези заключения само от една поредица от възли? — попита невярващо Сандекър.
	Йегър кимна.
	— И много повече. Една алена нишка представляваше Хуаскар, един черен възел — денят на неговата екзекуция по заповед на Атахуалпа, чиято нишка бе с морав цвят. Генерал Неймлап е тъмен тюркоаз. Брунхилда и аз можем да ви дадем също така и пълен опис на съкровището. Може да ми вярвате, когато ви казвам, че общото количество е далеч по-голямо от това, което е било спасено от потънали кораби със съкровища през последните сто години.
	Сандекър изглеждаше скептичен.
	— Надявам се, че в това твърдение включваш Атоха, Единбург и Централна Америка.
	— И много повече — усмихна се уверено Йегър.
	Гън изглеждаше озадачен.
	— Остров, казваш, някъде в Морето на Кортес?
	— И така, къде точно се намира съкровището? — каза Джордино, насочвайки се директно към същината на лекцията.
	— Освен че се намира в пещера на остров в Морето на Кортес — обобщи Сандекър.
	— Изпято с мелодията на „Моя скъпа Клементай“ — пошегува се Пит.
	— Струва ми се — въздъхна Джордино, — че има страшно много острови, които ще трябва да разгледаме. Заливът е претъпкан с тях.
	— Не е нужно да се занимаваме с острови, които са под двадесет и осмия паралел. — Йегър описа окръжност с показалката си върху картата. — Както предположи Дърк, смятам, че флотилията на Неймлап е стигнала до по-горните участъци на залива.
	Джордино бе прагматичен както винаги.
	— Все още не си ни казал къде да копаем.
	— На един остров, който се издига от водата като островърха кула или както предлага Брунхилда в своя превод на кипуто, Храмът на слънцето в Куско. — Йегър показа на екрана един уголемен диапозитив на морето между Баха Калифорния и континентално Мексико. — Фактор, който значително стеснява зоната на търсене.
	Пит се наведе напред и започна да изучава картата върху екрана.
	— Централните острови Анхел де ла Гуарда и Тибурон се простират на дължина между четиридесет и шестдесет километра. Всеки един от тях има по няколко характерни върха, които наподобяват остри кули. Ще трябва още да стесниш обхвата на търсене, Хирам.
	— Някаква вероятност Брунхилда да е пропуснала нещо? — попита Гън.
	— Или да е изтълкувала погрешно възлите? — попита Джордино, като небрежно извади една от направените по специална поръчка пури на Сандекър от предния си джоб и запали края й.
	Адмиралът го изгледа гневно, но не каза нищо. Той отдавна се бе отказал да се опитва да разбере как Джордино се снабдяваше с тях. Пурите със сигурност не бяха от личните му запаси, защото Сандекър държеше под строг отчет кутиите си с тях.
	— Признавам, че има пропуск в знанията ни — допусна Йегър. — Както казах по-рано, компютърът и аз декодирахме деветдесет процента от възлите и нишките на кипуто. Останалите десет не получиха ясно обяснение. Две от нишките безкрайно ни озадачиха. Едната споменаваше нещо смътно за това, което Брунхилда изтълкува като някакво божество или демон, издялан от камък. От геологическа гледна точка другата нишка нямаше никакъв смисъл. Нещо за река, която тече през пещерата със съкровището.
	Гън потупа с химикалката си върху масата.
	— Никога не съм чувал за река, която да тече под остров.
	— Също и аз — съгласи се Йегър. — Затова се колебаех дали да го спомена.
	— Сигурно е просмукване на вода от Залива — каза Пит.
	Гън кимна.
	— Единственият логичен отговор.
	Пит вдигна поглед към Йегър.
	— Не успя да намериш никаква информация за местни забележителни ориентири?
	— Съжалявам, но ударих на камък. Известно време хранех надежди, че демоническото божество може да държи ключа към местоположението на пещерата — отвърна Йегър. — Възлите по онази нишка като че ли означаваха измерване на разстояние. Струва ми се, че те посочват броя на крачките вътре в тунела, който води от демона към пещерата. Но състоянието на медните нишки се бе влошило и Брунхилда не може да направи никакво разбираемо тълкуване.
	— Какво представлява този демон? — попита Сандекър.
	— Нямам и най-малка представа.
	— Може би пътепоказател, който води към съкровището? — размишляваше Гън.
	— Или зловещо божество, което да плаши и държи надалеч крадците — предположи Пит.
	Сандекър потупа пурата си върху ръба на една стъклена купа и изтърси останалата дълга пепел.
	— Добре издържана теория, в случай че природните стихии и вандалите не са взели своето през тези четиристотин години, оставяйки скулптура, която не може да бъде различена от обикновен къс скала.
	— С две думи — каза Пит — ние търсим стръмна оголена скала или остър връх, намиращи се на остров в Морето на Кортес, в чиято най-висока част има демон, издялан от камък.
	— Едно широко обобщение — каза Йегър, сядайки на масата, — но което доста добре резюмира това, което успях да извлека от кипуто.
	Гън свали очилата си, вдигна ги срещу светлината и провери дали са замърсени.
	— Има ли въобще някаква надежда, че Бил Стрейт може да възстанови повредените нишки?
	— Ще го помоля да започне работа по тях — отвърна Йегър.
	— До час Стрейт вече ще е започнал усърдно да се труди по тях — увери го Сандекър.
	— Ако неговите експерти по консервация успеят да възстановят достатъчен брой възли и нишки, които Брунхилда да анализира, смятам, че мога да обещая достатъчно данни, които да ви заведат на пет крачки разстояние от тунела, който води към пещерата със съкровището.
	— Постарай се да го направиш — посъветва го Пит, — тъй като имам други амбиции в живота си, доста различни от тези да обикалям из Мексико и да копая празни дупки.
	Сприхавият дребен шеф на НЮМА втренчи поглед в картата на стената. Накрая той въздъхна и промърмори:
	— Утре сутринта, когато вляза в офиса си, искам да получа предложение, което подробно да описва проекта за издирването и разходите за него. Следващите три седмици се считайте в платен отпуск. И нито дума извън тази стая. Ако новинарските медии надушат, че НЮМА организира издирване на съкровище, от Конгреса ще се нахвърлят върху мен от всички възможни страни.
	— А ако открием съкровището на Хуаскар? — попита Пит.
	— Тогава всички ще станем бедни герои.
	Йегър не схвана мисълта на Сандекър.
	— Бедни?
	— Това, което адмиралът иска да каже — каза Пит, — е, че хората, които го открият, няма да го притежават.
	Сандекър кимна.
	— Колкото и сълзи да роните, господа, ако вие успеете да откриете съкровището, всяка една тройунция от него вероятно ще бъде предадена на правителството на Перу.
	Пит и Джордино си размениха многозначителни усмивки, като всеки от тях прочете мислите на другия. От двамата пръв проговори Джордино.
	— Започвам да мисля, че във всичко това има някаква поука.
	Сандекър го погледна неспокойно.
	— Каква поука?
	Джордино отговори, разучавайки с поглед пурата си.
	— За съкровището би било доста по-добре, ако го оставим там, където е сега.


>>	30

	Гаскил лежеше проснат върху леглото до малката масичка, на която имаше чаша студено кафе и наполовина изяден сандвич с наденица. Одеялото, което топлеше огромното му туловище, бе осеяно с написани на пишеща машина страници. Той вдигна чашката и сръбна от кафето, преди да продължи да чете следващата страница от ръкописа, който бе с дължината на цяла книга. Заглавието му бе „Крадецът, когото никога не заловиха“. Това бе документален разказ за издирването на Призрака, написан от един пенсиониран инспектор от Скотланд Ярд на име Нейтън Пемброук. Инспекторът бе прекарал почти пет десетилетия в ровене из международните полицейски архиви, като в своето неуморно издирване бе преследвал докрай всяка една следа, независимо от това колко малка бе тя.
	Дочул за интереса на Гаскил към неуловимия крадец на предмети на изкуството от двадесетте и тридесетте години на двадесети век, Пемброук му изпрати пожълтелите, с прегънати краища страници на ръкописа, който той така усърдно бе съставял и който бе отхвърлян от повече от тридесет редактора в продължение на също толкова години. Гаскил просто не можеше да откъсне очи от него. Той бе изцяло погълнат от професионалната работа по разследването, извършена от Пемброук, който сега наближаваше деветдесетте. Англичанинът бе ръководил разследването по последното известно престъпление на Призрака, извършено в Лондон през 1939 година. Откраднатите произведения на изкуството бяха една картина на Джошуа Рейнолдс, две на Констабъл и три на Търнър. Подобно на останалите брилянтно извършени кражби от Призрака, случаят не бе никога решен и нито една от картините не бе намерена. Пемброук, който упорито настояваше, че няма такова нещо като перфектно извършено престъпление, бе завладян от манията да открие самоличността на Призрака.
	В продължение на половин век тази негова фиксидея никога не отслабна и той дори и не помисляше да се откаже от преследването. Само няколко месеца преди здравето му да се разклати и той да бъде принуден да отиде в старчески дом, Пемброук направи пробив, който му помогна да напише „Край“ на великолепно написания разказ.
	Колко жалко мислеше си Гаскил, че нито един редактор не е оценил достойнствата му, за да го публикува. Тай можеше да се сети за поне десет прочути кражби на произведения на изкуството, които можеха да бъдат разкрити, ако „Крадецът, когото никога не заловиха“ бе отпечатан и пуснат на пазара.
	Гаскил завърши последната страница малко преди разсъмване. Той лежеше върху възглавницата си, втренчил поглед в тавана, и подреждаше парчетата на мозайката, слагайки всяко едно на мястото му, докато слънчевите лъчи не се плъзнаха нагоре по перваза на прозореца на неговата спалня в град Цицерон в покрайнините на Чикаго. Внезапно той се почувства така, сякаш един бент от дървесни трупи се бе разкъсал и водите на реката се бяха втурнали необуздано надолу по течението й.
	Гаскил се усмихна като човек, който държи печеливш билет от лотарията и се пресегна към телефона. Той набра един номер по памет и надигна възглавницата така, че да може да седи изправен, докато чакаше да му отговорят.
	Един много сънен глас изскърца в слушалката.
	— Френсис Рагсдейл на телефона.
	— Аз съм, Гаскил.
	— Господи, Дейв. Защо толкова рано?
	— Кой е? — От слушалката дойде провлеченият глас на съпругата на Рагсдейл.
	— Дейв Гаскил.
	— Той не знае ли, че е неделя?
	— Съжалявам, че те събудих — каза Гаскил, — но имам добри новини, които не могат да чакат.
	— Добре — промърмори Рагсдейл, прозявайки се. — Нека ги чуя.
	— Мога да ти кажа името на Призрака.
	— На кого?
	— Нашият любим крадец на произведения на изкуството.
	Рагсдейл се събуди напълно.
	— Призрака? Идентифицирал си го?
	— Не аз. Един пенсиониран инспектор от Скотланд Ярд.
	— Един англичанин го е открил?
	— Той посветил живота си на това и написал цяла книга за Призрака. Част от нея са догадки, но е успял да събере няколко доста убедителни доказателства.
	— Какво е открил?
	Гаскил се изкашля за ефект.
	— Името на най-големия крадец на произведения на изкуството в историята е било Мансфийлд Золар.
	— Повтори отново?
	— Мансфийлд Золар. Говори ли ти нещо?
	— Будалкаш ме.
	— Кълна се в значката си.
	— Страхувам се да попитам.
	— Не се притеснявай — прекъсна го Гаскил, — знам какво мислиш. Той е бил бащата.
	— Боже господи, „Золар Интернешънъл“. Това е като да намериш последното парче мозайка, което е паднало върху килим със същите шарки. Фамилията Золар или с каквито там откачени имена се наричат. Всичко започва да съвпада.
	— Като две и две четири.
	— Ти се оказа прав на обяда оня ден. Призрака наистина е оставил след себе династия от негодници, които са продължили традицията.
	— Ние сме поставяли „Золар Интернешънъл“ под наблюдение в поне четири случая, доколкото мога да си спомня, но те винаги излизаха чисти. Никога не съм предполагал за някаква връзка с легендарния Призрак.
	— Също и Бюрото — каза Рагсдейл. — Винаги сме подозирали, че те стоят зад почти всяка седемцифрена по стойност кражба на произведения на изкуството и на ценни исторически находки, но досега не сме успели да намерим достатъчно доказателства, за да обвиним който и да е от тях.
	— Съчувствам ти. Никакви доказателства за откраднати стоки, никакви заповеди за обиск или арест.
	— Цяло чудо е как един подмолен бизнес с огромни мащаби, какъвто е бизнесът на фамилията Золар, може да действа в такъв широк мащаб и никога да не оставя следи.
	— Те не правят грешки — каза Гаскил.
	— Опитвали ли сте да вкарвате вътре агенти под прикритие? — попита Рагсдейл.
	— Два пъти. Почти веднага ги разкриха. Ако не бях сигурен, че хората ми са стабилни, бих се заклел, че ония са били предварително предупредени.
	— Ние също никога не успяхме да проникнем там. А и колекционерите, които купуват от тях ценните произведения на изкуството са като риби, почти толкова предпазливи и мълчаливи.
	— Но въпреки това и двамата знаем, че фамилията Золар извършва пране на откраднати исторически предмети, също както търговците на наркотици перат пари.
	Няколко мига Рагсдейл не проговори. Накрая каза:
	— Мисля, че е време да спрем да се срещаме за обяд, където си разменяме бележки, и да започнем съвместна работа на пълен работен ден.
	— Харесвам стила ти — призна Гаскил. — Ще дам ход на нещата от моя страна, като представя на моя началник едно предложение за общ работен екип, веднага щом пристигна в службата.
	— Ще сторя същото и от моя страна.
	— Защо не организираме една обща среща на нашите екипи, да речем в четвъртък сутринта.
	— Звучи превъзходно.
	— Това ще ни даде време да положим основите на съвместната ни работа.
	— Като говорим за Призрака, успя ли да проследиш пътя на откраднатите произведения на Диего Ривера? Ти спомена на обяд, че има вероятност да получиш някаква насочваща информация за тях.
	— Все още работя по случая — отвърна Гаскил, — но изглежда, че творбите на Ривера са заминали за Япония и пътят им е завършил в нечия частна колекция.
	— На какво искаш да се обзаложим, че Золар са тези, които са уредили покупката?
	— Ако са те, няма да има следи. Те използват много подставени организации и посредници, за да извършат продажбата. Тук говорим за суперпрестъпници. От времето, когато старият Мансфийлд Золар е направил първия си успешен обир, нито един от семейството не е бил никога докосван от вас, от нас или от която и да е друга правоохранителна институция в света. Те никога не са виждали как изглежда отвътре една съдебна зала. Толкова са чисти и невинни, че чак ти се повдига.
	— Този път ще ги пипнем — каза окуражаващо Рагсдейл.
	— Те не са от хората, които допускат грешки, за да можем да ги използваме като наше предимство — каза Гаскил.
	— Може би да, може би не. Но винаги съм имал чувството, че ще се появи някакъв външен човек, някой, който не е свързан пряко с теб, мен или със Золар, и ще предизвика късо съединение в тяхната система.
	— Който и да е този човек, надявам се да се появи в най-скоро време. Ще ми бъде крайно неприятно да видя фамилията Золар да се оттегля в Бразилия, преди да можем да стоварим брадвата върху главите им.
	— Сега, когато вече знаем, че татенцето е бил основоположник на операцията и как е действал, ще имаме по-добра представа какво да търсим.
	— Преди да затворим — каза Рагсдейл, — кажи ми, изчезвал ли е от полезрението ти преводач експерт, когото можеш да свържеш със златните одежди на мумията?
	Гаскил трепна. Не обичаше да му напомнят.
	— Всички известни експерти по такива релефни фигури са налице, с изключение на двама. Двойка антрополози от Харвард, д-р Хенри Мур и съпругата му. Изчезнали са. Нито един от техните колеги или съседи няма представа къде могат да бъдат те.
	Рагсдейл се засмя.
	— Как ще се радвам, ако ги хванем, че играят комбина с някой от фамилията Золар.
	— Работя по това.
	— Късмет.
	— До скоро — каза Гаскил.
	— Ще ти се обадя по-късно тази сутрин.
	— Нека да е следобед. Трябва да проведа един разпит, който започва в девет часа.
	— Още по-добре — каза Рагсдейл. — Ти ми се обади, когато имаш нещо готово за общото събиране.
	— Ще го направя.
	Гаскил затвори телефона, като се усмихваше. Той нямаше намерение да ходи на работа тази сутрин. Получаването на одобрение от агенцията за съставяне на общ работен екип с ФБР бе по-трудно от страна на Рагсдейл, отколкото от тази на Гаскил. След като бе чел цяла нощ, той възнамеряваше да се наслади на един хубав, успокоителен сън.
	Той обичаше когато един случай, приключен поради липса на доказателства, изведнъж да се съживи отново. Гаскил започна да вижда нещата по-ясно. Мисълта, че владее положението, го изпълваше с приятно чувство. Мотивация, стимулирана от стремеж за успех, е чудесно нещо.
	Къде бе чул това, зачуди се той. По време на лекция на Дейл Карнеги? От инструктор по политиката на митническите служби. Преди да успее да си спомни, той вече бе дълбоко заспал.


>>	31

	Педро Винсенте кацна с великолепно реставрирания си транспортен самолет „DC-3“ на пистата на летището Харлингън, щата Тексас. Той започна да рулира петдесет и пет годишния самолет към фасадата на хангара на американските митнически служби, където спря и изключи двата двигателя „Прат енд Уитни“ с мощност по 1200 конски сили.
	Когато Винсенте отвори вратата за пътници и слезе на земята, там вече го очакваха двама униформени митнически агенти. По-високият от двамата, с червена, разчорлена от бриза коса и луничаво лице, вдигна една папка над очите си, за да ги предпази от яркото тексаско слънце. Другият държеше една дребна хрътка, завързана с каишка.
	— Мистър Винсенте? — учтиво попита агентът. — Педро Винсенте?
	— Да, аз съм Винсенте.
	— Оценяваме това, че ни известихте за вашето пристигане в Съединените щати.
	— За мен винаги е удоволствие да сътруднича на вашето правителство — каза Винсенте. Той би могъл да се ръкува с тях, но знаеше от предишните си пресичания на границата, че агентите избягваха телесните контакти. Той връчи на червенокосия агент копие от плана на полета си.
	Агентът захвана листа с щипката на папката и започна да разглежда написаното върху него, докато колегата му вкара хрътката в самолета, за да души за наркотици.
	— Излетели сте от Никоя, Коста Рика?
	— Точно така.
	— И местоназначението ви е Уичита, щата Тексас?
	— Там живеят бившата ми съпруга и децата ми.
	— А целта на вашето посещение?
	Винсенте сви рамене.
	— Идвам тук веднъж месечно, за да видя децата си. Вдругиден се връщам вкъщи.
	— Заниманието ви е „фермер“?
	— Да, отглеждам кафе.
	— Надявам се, че това е всичко, което отглеждате — каза агента, като се усмихна със свити устни.
	— Кафето е единствената култура, от която се нуждая, за да живея удобно — каза възмутено Винсенте.
	— Мога ли да видя паспорта ви?
	Процедурата никога не се променяше. Въпреки че Винсенте често попадаше на тези двама агенти, те винаги се държаха така, сякаш той бе турист на първото си посещение в Щатите. Агентът хвърли едно око върху снимката вътре, като сравняваше правата, изопната назад черна коса, кестенявите му очи, гладкото му мургаво лице и остър нос. Ръстът и теглото сочеха нисък мъж, леко слаб, чиято възраст бе четиридесет и четири години.
	Винсенте бе взискателен към облеклото си. Дрехите му изглеждаха така, сякаш бяха току-що излезли от Дженеръл Куотърс — риза от модна къща, широки панталони и зелено спортно сако от вълната на перуанска лама с копринено шалче, вързано около врата му. Митническият агент си помисли, че Винсенте прилича на облечен в пъстри одежди танцьор на мамбо*.
	[* Мамбо — вид бърз салонен танц от хаитянски произход, с ритъм подобен на румба и ча-ча-ча, но с по-сложни стъпки. — Б.пр.]
	Накрая агентът приключи с разглеждането на паспорта и се усмихна с официална усмивка.
	— Бихте ли изчакали в офиса ни, мистър Винсенте, докато претърсим самолета ви? Вярвам, че сте запознат с процедурата.
	— Разбира се. — Той вдигна нагоре две испански списания. — Винаги когато идвам тук, нося нещо със себе си, за да използвам престоя си.
	Агентът се загледа с възхищение към „DC-3“.
	— Голямо удоволствие е човек да види такъв голям стар самолет. Обзалагам се, че лети така добре, както и изглежда.
	— Започнал е да лети като търговски самолет за „TWA“ малко преди войната. Открих го, когато превозваше товари за една минна компания в Гватемала. Купих го на момента и похарчих една доста голяма сума, за да го реставрирам.
	Той бе преполовил пътя си до офиса, когато внезапно се обърна и извика на агента:
	— Мога ли да използвам телефона ви, за да извикам цистерната за зареждане с гориво? В резервоарите ми няма достатъчно количество, за да стигна до Уичита.
	— Разбира се, просто се обадете на агента зад бюрото.


	Един час по-късно Винсенте летеше над Тексас, на път за Уичита. До него, върху седалката на втория пилот, лежаха четири куфарчета, натъпкани с над шест милиона долара, тайно качени на борда малко преди излитане, от един от двамата мъже, които караха камиона за презареждане с гориво.
	След като щателно претърсиха самолета и не откриха и най-малката следа от наркотици или от други контрабандни неща, митническите агенти стигнаха до заключението, че Винсенте е чист. Преди години те го бяха разследвали и останаха удовлетворени от това, че той бе уважаван бизнесмен от Коста Рика, който бе направил огромно богатство от отглеждането на кафе. Вярно беше, че Педро Винсенте притежаваше втората по големина кафеена плантация в Коста Рика, но също така беше вярно и това, че бе натрупал десет пъти по-голямо богатство от това, което кафеената плантация му беше дала, тъй като той същевременно бе и геният, който стоеше зад една изключително успешна операция по контрабанда наркотици, известен като Хулио Хуан Карлос.
	Подобно на фамилията Золар и тяхната престъпна империя, Винсенте ръководеше контрабандната операция от разстояние. Ежедневните рутинни дейности бяха оставени на неговите помощници, нито един от които не се досещаше за истинската му самоличност.
	Винсенте наистина имаше бивша съпруга, която живееше с четирите му деца в една голяма ферма до Уичита. Фермата бе подарък от него, когато тя го помоли за развод. В нея бе построена самолетна писта, така че той да може да каца там, идвайки от и заминавайки за Коста Рика, за да посещава децата си, докато в същото време купуваше откраднати предмети на изкуството и незаконно придобити антични предмети от фамилията Золар. Агентите от митническите служби и от отдела за борба с наркотиците бяха по-загрижени за това какво влизаше в страната, отколкото за това, което излизаше.
	Следобедът бе вече превалил, когато Винсенте кацна върху тясната писта в средата на една царевична нива. В единия край на пистата бе паркиран реактивен самолет, чието тяло, позлатено от полегатите слънчеви лъчи, имаше отстрани дълга лента във виолетов цвят. До самолета бе вдигната голяма синя палатка с навес отпред. Под навеса, до една масичка с обяд за пикник, седеше един мъж с бял ленен костюм. Винсенте му махна с ръка от пилотската кабина, бързо премина през точките от списъка за проверките след кацане и слезе от „DC-3“. Носеше три от куфарчетата. Последното го бе оставил отзад.
	Мъжът, който седеше до масата, стана от стола си, тръгна напред и прегърна Винсенте.
	— Педро, винаги е удоволствие да те видя.
	— Джоузеф, стари приятелю, не знаеш с какво нетърпение очаквам тези наши малки срещи.
	— Повярвай ми, когато казвам, че бих предпочел да търгувам с почтен човек като теб, отколкото с всичките ми останали клиенти, взети заедно.
	Винсенте се ухили.
	— Угояваш агнето с ласкателства, преди да го заколиш?
	Золар се засмя непринудено.
	— Не, не, не и докато не сме изпили няколко чаши шампанско, които да те размекнат.
	Винсенте последва Джоузеф Золар под навеса и седна, през което време една млада латиноамериканска прислужница наля шампанското и предложи ордьоври.
	— Донесе ли подбрана стока за мен?
	— Да пием за общата сделка, която носи печалба на добрите приятели — каза Золар, когато се чукнаха с чашите. След това той кимна. — Лично подбрах за теб най-редките от редките исторически находки от инките в Перу. Донесох също така и изключително ценни религиозни предмети от американските индианци от югозападните щати. Гарантирам, че предметите, които току-що пристигнаха от Андите, ще направят твоята несравнима колекция от предколумбово изкуство по-добра, от която и да е друга колекция в музеите по света.
	— Горя от нетърпение да ги видя.
	— Моите служители са ги изложили вътре в палатката за твое удоволствие — каза Золар.
	Хората, които започват да колекционират редки и необичайни предмети, скоро се пристрастяват към това и попадат в плен на стремежа си да придобиват и трупат това, което никой друг не притежава. Педро Винсенте бе един от това братство. Страстта му непрекъснато го подтикваше да разширява колекцията си, за чието съществуване малцина знаеха. Той бе също така един от щастливците, които притежаваха тайни, необлагани с данъци фондове, които можеха да бъдат изпирани, за да задоволяват неговата ненаситна страст.
	Седемдесет процента от драгоценната си колекция Винсенте бе закупил от Золар в продължение на двадесет години. Той ни най-малко не се притесняваше от факта, че често плащаше пет или десет пъти повече от истинската цена на предметите, особено като се знаеше, че повечето бяха крадени. Сделките им бяха изгодни и за двамата. Винсенте изпираше парите си от наркотиците, а Золар използваше платените му в брой банкноти, за да купува тайно и разширява непрекъснато увеличаващата се колекция от крадени произведения на изкуството.
	— Какво прави тези исторически находки от Андите толкова ценни? — попита Винсенте, докато довършваха втората чаша шампанско.
	— Това, че са чачапойски.
	— Никога не съм виждал чачапойски произведения на изкуството.
	— Малцина са ги виждали — отвърна Золар. — Това, което след малко ще разгледаш, бе наскоро изкопано от изгубения Град на мъртвите в Андите.
	— Надявам се, че не се каниш да ми покажеш няколко парчета от глинени съдове и погребални урни — каза Винсенте, като възбудата му от очакването започна да намалява. — На пазара никога не са се появявали автентични находки от Чачапоя.
	С драматичен жест Золар вдигна покривалото, което закриваше входа на палатката.
	— Наслаждавай се на най-голямата колекция на чачапойско изкуство, която някога е била събирана.
	Поради необузданото си вълнение Винсенте не забеляза една малка стъклена кутия, поставена върху стойка в единия ъгъл на палатката. Той се отправи директно към три дълги маси с покривки от черно кадифе, разположени под формата на подкова. Върху една от страничните маси имаше само тъкани, а на другата — керамика. Централната маса бе подредена като витрина на бижутериен магазин на Пето авеню. Изобилието и великолепието на ръчно изработените скъпоценни предмети зашеметиха Винсенте. Никога не бе виждал събрани на едно място толкова много антики от предколумбовата епоха, ненадминати по уникалност и красота.
	— Това е невероятно! — ахна той. — Ти наистина си надминал себе си.
	— Такива шедьоври никога и никъде не са попадали в ръцете на търговец.
	Винсенте тръгна от предмет на предмет, като докосваше всеки един от тях и го разглеждаше с критично око. Самият допир на ръката му до бродираните тъкани и златните орнаменти с техните скъпоценни камъни караше дъха му да спре. Такава колекция от съкровища изглеждаше съвсем не на място в средата на една царевична нива в Тексас. Накрая той прошепна в благоговение:
	— Значи това е изкуството на Чачапоя.
	— Всеки предмет е оригинален и с напълно удостоверена автентичност.
	— Всички тези съкровища идват от гробове?
	— Да, от гробници на кралски и богати особи.
	— Великолепно.
	— Видя ли всичко, което желаеше? — попита Золар с шеговит тон.
	— Има ли още? — попита Винсенте. Възбудата му бе започнала да преминава и той започна да насочва мислите си към придобиването на тази колекция.
	— Това, което виждаш, е всичкото, което имам от Чачапоя.
	— Да не си скрил някакви големи предмети?
	— Абсолютно не — каза Золар със справедливо възмущение. — Ти си първият, който получава предложение за цялата тази колекция. Няма да я продавам на парче. Не е нужно да ти казвам, приятелю мой, че има петима други колекционери, които чакат на опашка за такава възможност.
	— Ще ти дам четири милиона долара за цялата колекция.
	— Оценявам щедростта на първоначалното ти предложение. Но ти ме познаваш достатъчно добре, за да разбереш, че аз никога не се пазаря. Има една и само една цена.
	— Която е…?
	— Шест милиона.
	Винсенте премести няколко от находките, за да направи свободно място на една от масите. Той отвори куфарчетата и ги подреди едно до друго. Всичките бяха натъпкани с пачки банкноти с голяма стойност.
	— Донесох само четири милиона.
	Золар и за миг не се остави да бъде подведен.
	— Колко жалко, че ще трябва да откажа. Не мога да се сетя за никой друг, на когото бих предпочел да продам колекцията.
	— Но аз съм твоят най-добър купувач — заоплаква се Винсенте.
	— Не мога да го отрека — каза Золар. — Ние сме като братя. Аз съм единственият човек, който знае за твоите тайни операции, а ти си единственият, извън нашата фамилия, който знае за моите. Защо ме подлагаш на това изпитание всеки път, когато търгуваме? Досега вече трябваше да си разбрал.
	Внезапно Винсенте се засмя и сви рамене по типично латиноамерикански начин.
	— Какъв е смисълът? Знаеш, че имам повече пари, отколкото мога някога да изхарча. Мисълта, че ще притежавам тези ценни находки ме кара да се чувствам щастлив човек. Прости ме за моите привички да се пазаря. Плащането на дребно никога не е било традиция в моето семейство.
	— Резервният ти запас от банкноти е все още в самолета, разбира се.
	Без да продума Винсенте излезе от палатката и след няколко минути се върна с четвъртото куфарче. Той го постави до другите и го отвори.
	— Шест милиона и петстотин хиляди. Ти каза, че имаш няколко редки религиозни предмета от американския югозапад. Те също ли са включени?
	— Можеш да ги получиш за оставащите петстотин хиляди — отвърна Золар. — Ще намериш индианските религиозни идоли под стъкления похлупак в ъгъла.
	Винсенте отиде там и свали стъкления капак, който предпазваше предметите от прах. Той се загледа в странните по форми фигурки, издялани от чворесто дърво. Това не бяха обикновени церемониални идоли. Въпреки че изглеждаха така, сякаш бяха издялани и боядисани от малко дете, той съзнаваше тяхното значение от дългия си опит в колекционирането на предмети от американския югозапад.
	— Хопи? — попита той.
	— Не, монтоло. Много стари. Много важни в техните церемониални ритуали.
	Винсенте се пресегна надолу и взе една фигурка, за да я разгледа по-отблизо. Сърцето му прескочи три удара и той почувства как върху него пада леден покров. Пръстите на ръката му сякаш не държаха твърдия корен на отдавна загинало тополово дърво. Идолът по-скоро създаваше усещането за меката плът на женска ръка. Винсенте можеше да се закълне, че чу как фигурката издаде отчетлив стон.
	— Чу ли това? — попита той, хвърляйки идола обратно в кутията, сякаш бе изгорил ръката му.
	Золар го погледна въпросително.
	— Не чух нищо.
	Винсенте приличаше на човек, който сънува кошмар.
	— Моля те, приятелю мой, нека да си свършим работата, след което трябва да си тръгнеш. Не искам тези идоли в моето имение.
	— Означава ли това, че не желаеш да ги купиш? — попита изненадан Золар.
	— Да, да. В тези идоли има живи духове. Усещам присъствието им.
	— Суеверни глупости.
	Винсенте сграбчи Золар за раменете, очите му гледаха умолително.
	— Унищожи ги — молеше го той. — Унищожи ги или те със сигурност ще те унищожат.


>>	32

	Върху зелената трева на Ийст Потомак Парк, огрявани от слънчевите лъчи на сиромашкото лято, стояха двеста първокласни автомобила — образци на автомобилостроителното изкуство, които лъщяха като пайети под лъчи на театрални прожектори.
	Организиран за хора, които ценят непреходната във времето красота и изключителното качество на изработката на класическите автомобили, както и за онези, които просто са влюбени старите коли, годишният* се провеждаше с благотворителната цел да се съберат пари за лечебните центрове за малтретирани деца, разположени в околностите на столицата Вашингтон. Мероприятието се провеждаше през уикенда. Петдесет хиляди ентусиазирани любители на стари автомобили изпълниха парка, за да погледат с обич различните модели Дюзенберг, Обърн, Корд, Бутал, и Пакард, произведени от отдавна напуснали този свят автомобилостроители.
	[* Конкурс за най-красив автомобил. — Б.пр.]
	Атмосферата бе наситена с носталгия. Тълпите, които се разхождаха из изложбената площ и се възхищаваха на безупречния дизайн и съвършено изпипаните детайли, не можеха да не изпитат почуда от една епоха и начин на живот, когато заможните си поръчвали шаси и двигател от някоя фабрика и след това поръчвали купето да бъде изработено според собствените им специфични вкусове. Младите зрители мечтаеха някой ден да притежават екзотична кола, докато тези над шестдесет и пет годишна възраст си спомняха как едно време са ги виждали да се движат през градовете на тяхната младост.
	Автомобилите бяха касирани по години, стил на купето и от коя държава произхождаха. На най-добрите от всеки клас бяха връчени трофеи, а на заелите второ и трето място — почетни значки. „Най-добър автомобил на шоуто“ бе наградата, която всички най-много копнееха да получат. Неколцина от по-богатите собственици бяха похарчили стотици хиляди долари за реставрирането на своята гордост и радост до ниво на съвършенство, което далеч надвишаваше първоначалното състояние на колата в деня, в който тя бе изляза от завода.
	За разлика от по-консервативно облечените собственици на другите коли, Пит седеше в един старомоден платнен стол, облечен в хавайска риза на цветя, бели къси панталони и сандали. До него блестеше един тъмносин „Пиърс Ароу“ от 1936 г. (с купе на седан и преграждащ прозорец), който бе закачен към каравана „Пиърс Ароу Травълодж“, боядисана в тон с автомобила.
	В промеждутъците между отговорите, които даваше на минувачите относно колата и караваната, той забиваше нос в един дебел морски пътеводител за Морето на Кортес, като от време на време нахвърляше бележки върху едно блокче с листа за писане, жълти на цвят със сини редове. Нито един от островите, дадени и илюстрирани в пътеводителя, не отговаряше на стръмните склонове на монолитните оголени скали, които Йегър бе разгадал от кипуто на Дрейк. Само няколко от тях имаха отвесни стени. Други се издигаха стръмно от обкръжаващата ги вода, но вместо да се извисят нагоре във формата на китайска шапка или мексиканско сомбреро, те ставаха полегати и преминаваха в плато.
	Джордино, който носеше широки къси панталони с цвят каки*, които стигаха почти до коленете му и тениска, рекламираща „Текила на Алкалай Сам“, се приближи до колата през тълпата. Той бе придружен от Лорън, която изглеждаше много сексапилна в тюркоазния си гащеризон. Тя носеше кошница за пикник, докато Джордино крепеше една хладилна чанта върху рамото си.
	[* Каки — сиво-кафяв цвят, обикновено използван за военно облекло. — Б.пр.]
	— Надявам се, че сте гладни — каза тя весело на Пит. — Изкупихме половината стока от един магазин за деликатеси.
	— Това, което тя иска да каже всъщност — въздъхна Джордино, като постави хладилната чанта върху тревата, — е, че се натоварихме с храна, достатъчна да нахрани една цяла бригада от дървосекачи.
	Пит се наведе напред в платнения си стол и се загледа в изречението, щамповано върху тениската на Джордино.
	— Какво пише там за текила „Алкалай Сам“?
	— „Ако очите ви са все още отворени“ — изрецитира Джордино, — „това не е Алкалай Сам.“
	Пит се засмя и посочи напред към отворената врата на шестдесет и две годишната каравана.
	— Защо не влезем в моя подвижен палат и се скрием от слънцето?
	Джордино вдигна хладилната чанта, внесе я вътре и я постави на тезгяха в кухнята. Лорън го последва, влезе в едно сепаре и започна да подрежда съдържанието на кошницата за пикник върху маса, която беше толкова голяма, че можеше спокойно да бъде превърната в легло.
	— За нещо, което е било направено по време на Депресията — каза тя, загледана в дървения интериор и шкафовете с оловни стъкла, — обстановката тук изглежда изключително съвременна.
	— „Пиърс Ароу“ са били изпреварили времето си — обясни Пит. — Те започнали да произвеждат каравани за пътуване, за да компенсират намаляващата печалба от продажбите на техните коли. Те произвеждали три модела — единият по-дълъг, а другият по-къс от този. С изключение на подобренията в печката и наличието на хладилник, аз я реставрирах в оригиналното й състояние.
	— Имам „Корона“, „Коорс“ и „Шорлин“ — каза Джордино. — Назовете отровата си.
	— Що за бира е тая „Шорлин“? — попита Лорън.
	— „Домейн Шорлин Екстра Драй“ е търговско наименование на шампанско. Купих го от Елефант Бат.
	— Шампанско откъде?
	— Ню Мексико — отвърна Пит. — Превъзходно искрящо вино. Ал и аз случайно се натъкнахме на винарната по време на едно плаване с кану по Рио Гранде.
	— Окей — усмихна се Лорън, като вдигна една чаша с набраздено столче. — Напълни я догоре.
	Пит се усмихна и кимна към чашата й.
	— Не играеш честно. Дошла си предварително подготвена.
	— Достатъчно дълго съм си прахосвала времето с теб, за да не знам дълбоката ти тайна. — Тя извади втора чаша и му я подаде. — Кажи какво ще ми дадеш, за да не издам пред света, че великият безстрашен храбрец, покорител на мрачните бездни, предпочита шампанско пред бира.
	— Пия и двете — протестира Пит.
	— Ако тя каже на момчетата долу в местната кръчма — каза Джордино със сериозен тон, — те ще те прогонят от града с присмех.
	— Какво ще ми струва това? — попита Пит, като се правеше на победен.
	Лорън го погледна с неотразимо привлекателния си поглед.
	— Ще преговаряме върху този въпрос по-късно довечера.
	Джордино кимна към отворения пътеводител за Морето на Кортес.
	— Откри ли някакви вероятни изгледи?
	— От близо стотина острова във или около Залива, които се издигат на поне петдесет метра над морето, аз стесних обхвата на търсене до два вероятни и четири възможни. Останалите не отговарят геологически на описанието.
	— Всичките са в северния край?
	Пит кимна.
	— Не съм разглеждал нито един от островите под двадесет и осмия паралел.
	— Мога ли да видя къде ще търсите? — попита Лорън, докато подреждаше разнообразието от резени студено месо, сирена, пушена риба, подквасен хляб, салата от зеле и южняшка картофена салата.
	Пит отиде до един шкаф, извади дълго руло хартия и го разгърна върху тезгяха в кухнята.
	— Уголемена снимка на Залива. Заградил съм с кръгчета островите, които най-много се доближават до превода, който Йегър направи на кипуто.
	Лорън и Джордино поставиха питиетата си на масата и започнаха да разглеждат снимката, направена от геофизичен спътник, която разкриваше горния край на Морето на Кортес с удивителни подробности. Пит подаде на Лорън едно увеличително стъкло.
	— Разделителната способност на снимката е невероятна — каза Лорън, като се взираше през лупата в малките островчета.
	— Виждаш ли нещо, което да прилича на скала, която не е от естествен произход? — попита Джордино.
	— Увеличението е добро, но не чак толкова — отвърна Пит.
	Лорън се надвеси над островите, които Пит бе заградил с кръгчета, след което вдигна поглед към него.
	— Предполагам, че възнамеряваш да извършиш изследване от въздуха на най-обещаващите места?
	— Това е следващата стъпка в процеса на елиминиране.
	— Със самолет?
	— С хеликоптер.
	— Струва ми се, че районът е твърде голям, за да бъде покрит с хеликоптер — каза Лорън. — Какво ще използваш за база?
	— Един стар ферибот.
	— Ферибот? — каза Лорън учудена.
	— Всъщност ферибот за коли и пътници, който първоначално правел курсове в залива Сан Франциско до 1957 година, след което бил продаден и използван до 1962 от мексиканците от Гуаймас, които преминавали с него през залива до Санта Розалия. След това бил спрян от експлоатация. Руди Гън го нае почти без пари.
	— Адмиралът е този, на който трябва да благодарим — изсумтя Джордино. — Той е по-стиснат от ръждясал капак на буркан с туршия.
	— 1962? — измърмори Лорън, като клатеше глава. — Това е било преди тридесет и шест години. Досега той трябва да се е превърнал в развалина или е бил закаран в някой музей.
	— Според Руди той все още се използва за работно корабче — каза Пит — и има горна палуба, която е достатъчно голяма, за да приеме хеликоптер. Той ме уверява, че от него ще стане добра площадка за провеждане на разузнавателни полети.
	— Когато издирвателните операции приключат при залез-слънце — Джордино продължи да обяснява, — през нощта фериботът ще отиде до следващата група острови за проучване от списъка на Пит. Този подход ще ни спести значително по обем летателно време.
	Лорън подаде на Пит чиния и сребърни прибори.
	— Звучи така, сякаш всичко е под наш контрол. Какво ще стане, когато откриете това, което може да изглежда като обещаващо местонахождение на съкровището?
	— Ще се погрижим за организирането на изкопни работи, след като проучим геоложкия строеж на острова — отвърна Пит.
	— Заповядайте на угощението — каза Лорън.
	Джордино не се помая нито за миг. Той започна да трупа един сандвич с внушителни пропорции.
	— Добре сте се представили, госпожо.
	— Далеч по-приятно е от робския труд над гореща печка — засмя се Лорън. — Ами разрешителните? Вие не можете да обикаляте и да копаете за съкровище в Мексико без разрешение на правителствените власти.
	Пит постави едно голямо парче мортадела върху филия от подквасения хляб.
	— Адмирал Сандекър сметна, че е най-добре да изчакаме. Не искаме да разгласяваме нашата цел. Ако се разчуе, че сме по следите на най-голямото съкровище в историята, хиляди иманяри ще се спуснат върху нас като скакалци. Мексиканските официални власти ще ни изхвърлят от страната в лудия си стремеж да запазят съкровището за тяхното правителство. А Конгреса ще направи НЮМА на пух и прах за това, че са похарчили долари на американските данъкоплатци в търсене на съкровище в чужда страна. Не, колкото е по-тихо всичко, толкова по-добре.
	— Не можем да си позволим да бъдем застреляни, преди да сме получили и най-малък шанс да направим откритието — каза Джордино с необичайна за него проява на сериозност.
	Лорън замълча за малко, докато сипваше в чинията си една лъжица от картофената салата, след което каза:
	— Защо не вземете някой във вашия екип като застраховка, в случай че местните мексикански власти заподозрат нещо и започнат да задават въпроси?
	Пит я погледна.
	— Имаш предвид експерт по връзките с обществеността?
	— Не, един истински редови член на Конгреса на Съединените щати.
	Пит се взря в онези чувствени теменужени очи.
	— Ти?
	— Защо не? Говорителят на Камарата обяви, че другата седмица ще имаме ваканция. Моите помощници могат да ме заместят. С удоволствие бих се махнала от Вашингтон за няколко дни, за да видя част от Мексико.
	— Честно казано — каза Джордино, — мисля, че това е страхотна идея. — Той намигна на Лорън и й се усмихна с усмивка, пълна с бели зъби. — Дърк е винаги по-търпим, когато ти си наблизо.
	Пит прегърна Лорън с ръка.
	— Ако нещата случайно се объркат или ако операцията се провали с гръм и трясък, докато се намираме на чужда територия и ти си заедно с нас, това може да съсипе политическата ти кариера.
	Тя го погледна дръзко през масата.
	— И така, гласоподавателите ще ме изхвърлят на улицата. Тогава няма да имам друг избор, освен да се омъжа за теб.
	— Съдба, по-лоша от тази да слушаш реч на президента — каза Джордино, — но и добра идея в същото време.
	— Някак си не мога да си представя как вървим по пътеката между редовете във вашингтонската катедрала — каза замислено Пит — и след това си устройваме домакинството в някоя тухлена къща в Джорджтаун.
	Лорън се бе надявала на друга реакция, но знаеше, че Пит не бе обикновен човек. Тя си спомни първата им среща на едно открито парти преди почти десет години, организирано от някакъв бивш министър на околната среда, чието име не си спомняше. Пит излъчваше някакъв магнетизъм, който мигновено я привлече. Той не притежаваше красотата на кинозвезда, но в него имаше нещо мъжествено и одухотворено, което събуди в нея желание, което тя не бе изпитвала с други мъже. Той бе висок и слаб, което също й се понрави. Като член на Конгреса Лорън познаваше множество богати и влиятелни мъже, няколко от които с дяволски приятна външност. Но пред нея бе застанал мъж, който се славеше с репутацията на авантюрист и който пет пари не даваше за власт или богатство. И с право. Той бе истинският мъж.
	През тези десет години те се срещаха от време на време, но без да се обвързват сериозно. Той се срещаше с други жени, тя с други мъже, но въпреки това не прекъсваха връзката си. Всякаква мисъл за женитба изглеждаше далечна. Всеки от тях се бе вече оженил за работата си. С годините обаче отношенията им узряха и като жена Лорън знаеше, че на стрелките на биологическия й часовник не им оставаха много обиколки по циферблата, ако тя желаеше да има деца.
	— Не трябва непременно да е така — каза тя накрая.
	Пит разбра чувствата й.
	— Не — каза с нежност той, — можем да направим няколко големи подобрения.
	Тя го погледна със странен поглед.
	— Правиш ми предложение?
	Зелените му очи придобиха спокоен, вглъбен израз.
	— Нека просто да кажа, че направих предложение за неща, които ще се случат в бъдеще.


>>	33

	— Можеш ли да ни закараш по-близо до най-високия връх? — Сарасон попита брат си Чарлз Оксли, който управляваше един малък амфибиен хидроплан. — Хребетът на по-ниския е твърде остър за това, което търсим.
	— Виждаш ли нещо?
	Сарасон се взря с бинокъла си през един страничен прозорец на самолета.
	— Островът има определени шансове, но щеше да ми е по-лесно, ако знаех какъв ориентир да търся.
	Оксли направи вираж с „Бафин С2-410“, който бе задвижван от два турбовитлови двигателя, за да получат по-добър изглед от остров Данзанте — скално образувание със стръмни стени, заемащо площ от пет квадратни километра (три квадратни мили), което стърчеше на 400 метра (1312 фута) над Морето на Кортес, точно на юг от известния курортен град Лорето.
	— Изглежда както в описанието — отбеляза той, загледан надолу. — Два малки плажа за акостиране на лодки. Склоновете са проядени от малки пещери. Какво ще кажеш, братко?
	Сарасон се обърна и погледна към мъжа на задната седалка за пътници.
	— Казвам, че уважаемият професор Мур все още крие нещо от нас.
	— Ще бъдете уведомени за истинското местоположение, когато го видя — кратко каза Мур.
	— Казвам да изхвърлим малкото копеле от люка и да наблюдаваме опита му за летене — каза Сарасон с рязък и груб тон.
	Мур скръсти ръце самодоволно.
	— Направете го и никога няма да намерите съкровището.
	— Вече започва да ми се гади да чувам все това.
	— Какво ще кажеш за остров Данзанте? — попита Оксли. — Чертите му отговарят ли на онези, които търсим?
	Мур изтръгна бинокъла от ръцете на Сарасон, без да го пита и се взря в пресечения терен, който се простираше от двете страни на хребета на острова. След няколко мига той го върна обратно и се отпусна в седалката си с шейкър мартини с лед.
	— Не е този, който търсим — обяви той с величествен тон.
	Сарасон стисна здраво ръцете си, за да не удуши Мур. След малко обаче възвърна до известна степен самообладанието си и запрелиства страниците на същия морски пътеводител, който използваше Пит.
	— Следващата точка, в която ще търсим, е остров Кармен. Площ сто и петдесет квадратни километра. Дължина тридесет километра. Има няколко върха, които се издигат над триста метра.
	— Пропускаме го — съобщи Мур. — Твърде голям е.
	— Вашият бърз отговор е надлежно записан — промърмори саркастично Сарасон. — След това имаме остров Кола, малка скала с плосък връх. Има фар и няколко рибарски хижи.
	— И този го пропуснете — каза Мур.
	— Окей, следващият е остров Сан Илдефонсо, на шест мили навътре в морето, източно от Сан Себастиан.
	— Площ?
	— Около два и половина квадратни километра. Няма пясъчна ивица.
	— А трябва да има — каза Мур, като удари още една глътка от шейкъра си с мартини. Той изсипа в гърлото си последните няколко капки и лицето му придоби вид, сякаш е бил лишен от нещо. — Инките не биха могли да акостират и разтоварят саловете си без пясъчна ивица.
	— След Сан Илдефонсо отиваме на Бахия Койоте — каза Сарасон. — Там ще имаме избор от шест острова, които не са нищо повече от огромни скали, издигащи се от морето.
	Оксли започна бавно да издига амфибийния „Бафин“, докато не стигна височина от 700 метра (около 2300 фута). След това пое курс право на север. Двадесет и пет минути по-късно заливът и полуостровът, зад който се криеха островите, се появиха пред погледа им. Оксли се спусна надолу и започна да обикаля около малките скалисти островчета, пръснати около входа на залива.
	— Остров Гуапа и остров Барго като че ли отговарят на описанието — отбеляза Сарасон. — И двата се издигат стръмно от водата и имат малки, но открити върхове.
	Мур се изви странично в седалката си и впери поглед надолу.
	— Не ми изглеждат обещаващи. — Той млъкна и сграбчи отново бинокъла на Сарасон. — Онзи остров там долу.
	— Кой по-точно? — попита сприхаво Сарасон. — Там има шест острова.
	— Онзи, който прилича на плаваща патица, която гледа назад.
	— Остров Барго. Отговаря на профила. Стръмни стени от трите страни, заоблен хребет. Има също и малка плажна ивица в извивката на шийката.
	— Този е — извика развълнувано Мур. — Този трябва да бъде.
	Оксли бе скептичен.
	— Откъде си толкова сигурен?
	За един миг по лицето на Мур пробяга странно изражение.
	— Просто едно предчувствие, нищо повече.
	Сарасон сграбчи обратно бинокъла и започна да изучава острова.
	— Там, на гребена. Сякаш има нещо изсечено в скалата.
	— Не обръщайте внимание на това — каза Мур, изтривайки струйка пот, която се стичаше надолу по челото му. — То нищо не означава.
	Сарасон не бе глупак. Възможно ли бе това да е някакъв пътепоказател, изсечен от инките, за да отбележат входа към съкровището, чудеше се той наум.
	Мур се отпусна назад в седалката си и замълча.
	— Ще кацна и ще рулирам до онзи малък плаж — каза Оксли. — Доколкото може да се прецени от въздуха, изкачването до върха изглежда сравнително лесно.
	Сарасон кимна.
	— Спускай се надолу.
	Оксли прелетя два пъти над водата до пясъчната ивица на острова, за да се увери, че няма подводни рифове или скали, които биха могли да разкъсат отдолу самолета. Той влезе в посоката на вятъра и спусна самолета върху синьото море. Амфибийният самолет заподскача по малките вълни и се понесе като моторница по развълнувано езеро. Витлата заблестяха на слънцето, хвърляйки завеси от водни пръски върху крилата.
	Скоростта на самолета бързо намаля от триенето на водата и Оксли придърпа назад лоста на газта дотолкова, доколкото да поддържа достатъчно мощност на двигателите, за да плават бавно към брега. На четиридесет и шест метра (151 фута) от брега той спусна колелата във водата. Гумите скоро докоснаха и захапаха здраво пясъчния шелф, който се издигаше под наклон към острова. Две минути по-късно самолетът се показа над малкия прибой и като мокра патица, от която от всички страни се стича вода, излезе на брега.
	От една малка хижа, построена от плавей, се приближиха двама рибари и започнаха да зяпат глуповато самолета. Оксли изключи двигателите и витлата спряха да се въртят. Пътническата врата се отвори и Сарасон слезе на бялата пясъчна ивица, следван от Мур и накрая от Оксли, който заключи и залости вратата и товарния люк. Като допълнителна мярка за сигурност Сарасон щедро плати на рибарите да пазят самолета. След това тръгнаха по една едва забележима пътечка, която водеше към върха на острова.
	Отначало пътеката бе полегата и те бързо вървяха по нея, но колкото повече се приближаваха към върха, толкова повече наклонът й се увеличаваше. Над главите им се носеха чайки, които кряскаха и се взираха надолу с безразличните си малки и лъскави очички към облетите в пот човешки същества.
	Птиците летяха величествено с широко разтворени неподвижни крила, за да уловят горещите възходящи течения и направляваха полета си с леки движения на перата в опашките си. Една особено любопитна птица се спусна над Мур и изцапа рамото му.
	Антропологът, който явно страдаше от последиците на алкохола и физическото напрежение, погледна безмълвно изцапаната си риза, твърде изтощен, за да ругае. Сарасон се ухили широко и махна с ръка, поздравявайки чайката, след което се изкачи по една скала, която препречваше пътя им. Пред очите му изплува синьото море и той погледна отвъд канала към бялата пясъчна ивица на Плая ел Койоте и планините Сиера ел Кардонал.
	Мур бе спрял задъхан и се мъчеше да си поеме въздух. Цялото му тяло бе обляно в пот. Той изглеждаше на ръба на припадъка, когато Оксли сграбчи ръката му и го вдигна на плоското чело на планинския връх.
	— Никой ли не ти е казвал, че пиене и катерене по скали не трябва да се съчетават?
	Мур не му обърна внимание. След миг изтощението му внезапно се стопи и той застина. Очите му се присвиха в пиянско съсредоточение. Той избута Оксли встрани и тръгна, препъвайки се, към една скала с размерите на малък автомобил, която бе грубо изсечена във формата на някакво животно. Подобно на пиян човек, който има халюцинации, той се заклатушка около скалната скулптура, като прекарваше ръце по грубата, неравна повърхност.
	— Куче — едва поемайки си дъх, изрече той. — Просто едно глупаво куче.
	— Грешиш — каза Сарасон. — Койот. На него е наречен заливът. Суеверни рибари го издялали като символ, който да закриля техните екипажи и лодки, когато излязат в открито море.
	— Защо се интересуваш от една стара скална скулптура — попита Оксли.
	— Като антрополог, примитивните скулптури могат да бъдат ценен източник на знания за мен.
	Сарасон наблюдаваше Мур и за първи път очите му не бяха изпълнени с неприязън. Вътрешно в себе си той и за миг не се съмняваше, че пияният професор бе издал ключа към местонахождението на съкровището.
	Сега той вече можеше да убие Мур, мислеше Сарасон с ледено спокойствие. Да хвърли дребния мъж от ръба на високите скали в западната част на острова върху вълните на прибоя, които се разбиваха в крайбрежните камъни в бездната под тях. Кой щеше да го е грижа? Трупът сигурно щеше да бъде отнесен от прилива и изяден от акулите. Твърде съмнително бе дали мексиканските власти щяха да започнат разследване.
	— Ти съзнаваш вече, че ние не се нуждаем повече от твоите услуги, нали, Хенри? — За първи път Сарасон споменаваше първото име на Мур, като думите му излъчваха неприятна фамилиарност.
	Мур поклати глава и отговори с ледено самообладание, което изглеждаше неестествено при тези обстоятелства.
	— Никога не ще се справите без мен.
	— Прочувствен блъф — презрително се изсмя Сарасон. — Сега, когато вече знаем, че търсим остров със скулптура, предполагам древна, какво друго би могъл да допринесеш за издирването?
	Пияното състояние на Мур като че ли се бе изпарило и за един миг той стана абсолютно трезвен.
	— Скалната скулптура е само първият от няколкото ориентири, поставени от инките. Те всичките трябва да бъдат преведени.
	Сарасон се усмихна. Усмивката му бе студена и зла.
	— Ти не би ме излъгал сега, нали, Хенри? Ти не би измамил брат ми и мен, като ни накараш да мислим, че остров Барго не е мястото на съкровището, за да можеш по-късно да се върнеш тук сам и да го изкопаеш? Искрено се надявам, че този малък план не се върти из главата ти.
	Мур го погледна гневно. Вместо страх в погледа му се четеше отвращение.
	— Взривете върха на острова — каза той, свивайки рамене — и ще видите какво ще се получи. Изравнете го до морското ниво. Няма да намерите и една унция от съкровището на Хуаскар, не и в близките хиляда години. Не и без някого, който знае тайните на пътепоказателните знаци.
	— Може да е прав — тихо каза Оксли. — А ако лъже, ние можем да се върнем и да копаем сами. И в двата случая печелим.
	Сарасон се усмихна мрачно. Той четеше мислите на Хенри Мур. Антропологът искаше да спечели време, като изчакваше и замисляше план, с който в самия край на издирването да предяви по някакъв начин претенции за богатствата. Но Сарасон също бе направил своя план и бе предвидил всички варианти. В момента той не виждаше никакъв начин, по който Мур би могъл да избяга с тонове злато, дори и да станеше някакво чудо. Това бе просто невъзможно, освен ако Мур имаше някакъв план, който той все още не бе успял да разгадае.
	Снизходителност и търпение, бе девизът му сега, реши Сарасон. Той потупа Мур по гърба.
	— Прости ми, че не ти повярвах. Нека да се върнем в самолета и да приключим за днес. Мисля, че всички бихме могли да си хвърлим по един хладен душ, да пийнем по една голяма „Маргарита“ и здравата да похапнем на вечеря.
	— Амин — каза Оксли. — Утре ще започнем оттам, където завършихме днес.
	— Знаех си, че ще се вразумите — каза Мур. — Ще ви покажа пътя. Всичко, което вие, момчета, трябва да правите, е да не губите вяра.
	Когато се върнаха в самолета, Сарасон влезе първи. В миг му хрумна нещо и той вдигна оставения от Мур шейкър с мартини. Изтърси няколко капки върху езика си. Вода, а не джин.
	Сарасон тихо изруга наум. Той не бе осъзнал колко опасен е Мур. Защо му трябваше да играе ролята на пиян, ако не да подведе всички да си помислят, че е безвреден? Той бавно започна да схваща, че Хенри Мур не бе напълно това, което изглеждаше. В известния и уважаван антрополог имаше нещо повече, много повече от това, което човешкото око можеше да забележи.
	Като човек, който можеше да убива без ни най-малкото угризение, Сарасон трябваше до сега да разпознае убиеца в човека, който стоеше пред него.


	Мики Мур излезе от облицования със сини плочки плувен басейн под хасиендата и се изтегна върху един шезлонг. Тя носеше червени бикини, които символично прикриваха тънките й форми. Слънчевите лъчи бяха топли и тя не се подсуши предварително, като предпочете водните капки да останат по тялото й. Погледна нагоре към голямата къща и направи знак на една от прислужниците да й донесе още една чаша с ром „Колинс“*. Тя се държеше така, сякаш бе господарка на къщата, като напълно игнорираше въоръжените пазачи, които обикаляха из нея. Поведението й едва ли приличаше на поведението на човек, който е държан за заложник.
	[* Ром „Колинс“ — коктейл от джин, ром или водка, с лимонов сок, газирана вода и захар. — Б.пр.]
	Хасиендата бе построена около басейна и една голяма градина, пълна с най-различни тропически растения. Всички големи стаи имаха балкони с вълнуващ изглед към морето и град Гуаймас. Тя бе повече от щастлива да си почива край басейна или в спалнята си със стъклен таван, която имаше собствен вътрешен двор и баня „Джакузи“*, докато мъжете летяха нагоре-надолу из Залива в търсене на съкровището. Пет часът е. Братята заговорници и съпругът й скоро щяха да се върнат. Тя въздъхна с удоволствие при мисълта за поредната превъзходна вечеря от местни гозби. След като прислужничката й донесе рома „Колинс“, Мики го изпи до бучките лед и се отпусна назад, за да подремне малко. Малко преди дрямката да я унесе, на нея й се стори, че чу шум от кола, която идва по пътя от града и спира пред портала на хасиендата.
	[* Баня „Джакузи“ — търговско наименование на вид баня със завихряне на водата, изобретена от американското семейство Джакузи. — Б.пр.]
	Когато се събуди след малко, тя почувства хлад по кожата си и помисли, че слънцето се е скрило зад облак. След малко обаче, когато отвори очи, тя се сепна при вида на мъж, който се бе надвесил над нея. Сянката му закриваше горната част от тялото й.
	Очите, които се взираха в нея, бяха като две празни черни дупки. В тях нямаше живот. Дори лицето му изглеждаше неспособно да изразява нещо. Непознатият изглеждаше измършавял, сякаш бе боледувал дълго време. Мики затрепери, сякаш леден бриз внезапно задуха над тялото й. Стори й се странно, че той не забелязваше разголеното й тяло, а се взираше право в очите й. Тя изпита чувството, че той сякаш гледаше вътре в нея.
	— Кой сте вие? — попита тя. — За мистър Золар ли работите?
	В продължение на няколко секунди той не отговори. А когато го направи, гласът му бе странен, без акцент.
	— Казвам се Тупак Амару.
	След това се обърна и се отдалечи.


>>	34

	Адмирал Сандекър стоеше пред бюрото си и когато Гаскил и Рагсдейл бяха въведени в офиса му, той протегна ръка и се усмихна приятелски.
	— Господа, моля седнете и се разположете удобно.
	Гаскил погледна надолу към дребния мъж, който стигаше малко под раменете му.
	— Благодаря, че отделихте време да ни видите.
	— НЮМА и преди е работила с Митниците и ФБР. Нашите отношения винаги са се базирали на приятелско сътрудничество.
	— Надявам се, че не сте се обезпокоили, когато помолихме да се срещнем с вас — каза Рагсдейл.
	— По-скоро съм любопитен. Бихте ли желали кафе?
	Гаскил кимна.
	— За мен черно, благодаря.
	— А за моето какъвто и да е изкуствен подсладител, който имате под ръка — каза Рагсдейл.
	Сандекър изрече няколко думи в интеркома си, след което вдигна поглед и каза:
	— Е, господа, какво мога да направя за вас?
	Рагсдейл пристъпи направо към същината на въпроса.
	— Бихме искали НЮМА да ни помогне в разрешаването на един труден проблем, касаещ откраднати ценни исторически находки.
	— Малко е извън научната дейност — каза Сандекър. — Ние се занимаваме с океански изследвания и инженерни дейности.
	Гаскил кимна.
	— Разбираме това, но в полезрението на Митническата служба е попаднал някакъв човек от вашата агенция, който е внесъл незаконно ценен исторически предмет в страната.
	— Този някой съм аз — изстреля обратно Сандекър, без да му мигне окото.
	Рагсдейл и Гаскил се спогледаха и неспокойно се размърдаха на столовете си. Те не бяха очаквали такова развитие на събитията.
	— Съзнавате ли, адмирале, че Съединените щати забраняват внасянето на крадени исторически предмети съгласно една спогодба, приета от Обединените нации, чиято цел е да закриля антиките по целия свят?
	— Да.
	— И съзнавате ли също така, сър, че служителите от еквадорското посолство са изпратили протест?
	— Всъщност аз предизвиках протеста.
	Гаскил въздъхна и видимо се отпусна.
	— Имах вътре в себе си чувството, че тук има нещо повече от една обикновена контрабанда.
	— Смятам, че мистър Гаскил и аз бихме желали едно обяснение — каза Рагсдейл.
	Сандекър направи пауза, докато личната му секретарка Джули Улф влезе с поднос с чаши кафе и ги постави на ръба на бюрото му.
	— Извинете, адмирале, но Руди Гън се обади от Сан Фелипе, за да докладва, че той и Ал Джордино са кацнали и извършват окончателните приготовления за проекта.
	— Къде се намира Дърк?
	— Той пътува с кола и сега трябва да е някъде из Тексас.
	Сандекър се обърна към правителствените агенти, след като Джули бе затворила вратата.
	— Извинете за прекъсването. Докъде бяхме стигнали?
	— Щяхте да ни разкажете защо сте внесли незаконно един ценен исторически предмет в Съединените щати — каза Рагсдейл със сериозно лице.
	Адмиралът отвори небрежно една кутия със своите пури и им предложи. Агентите поклатиха глава. Той се облегна назад в стола си зад бюрото, запали пура и изпусна с наслаждение кълбо синкав дим през рамото си към един отворен прозорец. След това им разказа историята на кипуто на Дрейк, като започна с войната между принцовете на инките и завърши с превода на навитите нишки и техните възли, извършен от Хирам Йегър.
	— Но, адмирале — попита Рагсдейл, — вие и НЮМА не възнамерявате ли да се впуснете в бизнеса за издирване на съкровища?
	— Определено да — усмихна се Сандекър.
	— Бих искал да обясните протеста на еквадорците — каза Гаскил.
	— Една застраховка. Еквадор се намира в тежък конфликт с една армия от разбунтували се селяни в планините. Правителствените служители там нямаше да ни разрешат да търсим кипуто и да го занесем в Съединените щати за разшифроване и консервация поради страха от това, че техният народ ще си помисли, че те са продали безценно национално съкровище на чужденци. Но твърдейки, че сме го откраднали, те са освободени от отговорност. Така те се съгласиха да дадат кипуто назаем на НЮМА за една година. А когато ние го върнем с подходящата церемония, те ще бъдат приветствани като национални герои.
	— Но защо НЮМА? — упорстваше Рагсдейл. — Защо не „Смитсониън“ или „Нешънъл Джиографик“?
	— Защото ние нямаме собствен интерес. Освен това сме в по-добра позиция да държим търсенето и откриването далеч от очите на обществеността.
	— Но по закон вие не можете да задържите нищо от него.
	— Разбира се, че не можем. Ако то бъде открито в Морето на Кортес, където смятаме, че се намира, в Мексико ще нададат вой, че съкровището е тяхно. Перу ще претендира, че е първоначалният му собственик и двете държави ще трябва да преговарят, като по този начин ще се задължат, че съкровищата в края на краищата ще бъдат изложени в националните им музеи.
	— А нашият Държавен департамент ще получи почести за изключително успешния си ход в отношенията с нашите добри съседи на юг — добави Рагсдейл.
	— Вие го казахте това, сър, не аз.
	— Защо не уведомихте Митниците или ФБР за това? — попита Гаскил.
	— Информирах президента — отвърна просто Сандекър. — Ако той не е успял да предаде информацията от Белия дом до вашите ведомства, тогава вие трябва да обвините единствено Белия дом.
	Рагсдейл довърши кафето си и постави чашата върху подноса.
	— Затворихте вратата към един проблем, който засягаше всички нас, адмирале. И повярвайте ми, когато казвам, че ние сме изключително облекчени от това, че няма да е необходимо да ви подлагаме на всичките неприятности на едно разследване. За нещастие или за щастие, в зависимост от гледната ви точка, вие отворихте вратата към една друга дилема.
	Гаскил погледна Рагсдейл.
	— Съвпадението е просто изумително.
	— Съвпадение? — попита любопитно Сандекър.
	— Това, че след почти петстотин години две изключително важни следи, водещи към тайната на съкровището на Хуаскар, са се появили от два различни източника с интервал от пет дена един от ДРУГ.
	Сандекър сви рамене.
	— Страхувам се, че не ви разбирам.
	На свой ред Гаскил осведоми адмирала за златните одежди от Тиаполо. Той завърши с кратко резюме на доказателствата срещу „Золар Интернешънъл“.
	— Искате да кажете, че в същата тази минута още една група хора издирват съкровището на Хуаскар? — попита невярващо Сандекър.
	Рагсдейл кимна.
	— Международен синдикат, който се занимава с кражби и фалшификации на произведения на изкуството, както и с контрабанда на антики, чиито годишни печалби възлизат на несметни суми от милиони долари, необлагани с данъци.
	— Нямах си и представа.
	— За съжаление, нашето правителство и новинарските медии не виждат ползата от това да просветят обществеността относно една престъпна дейност, която по мащабите си отстъпва само на търговията с наркотици.
	— Само при един грабеж — обясни Гаскил, — на музея Гарднър в Бостън през април 1990 година, оценката в долари на откраднатите шедьоври се равнява на двеста милиона.
	— Когато добавите комбинираните операции за кражби, контрабанда и фалшификации, които се извършват в почти всички държави по света — продължи Рагсдейл, — можете да разберете защо ние сме изправени пред една организация, въртяща милиарди долари.
	— Списъкът на откраднатите антики и произведения на изкуството през последните сто години би бил равен на броя на имената в телефонния указател на Ню Йорк — подчерта Гаскил.
	— Кой купува такова зашеметяващо количество незаконни стоки? — попита Сандекър.
	— Търсенето далеч превишава предлагането — отговори Гаскил. — Богатите колекционери са косвено отговорни за плячкосването, тъй като създават голямо търсене на пазара. Те са се наредили на опашка в очакване да купят ценни предмети с историческа стойност от нелегални търговци. Списъкът на клиентите наподобява указател на знаменити личности. Държавни глави, висши правителствени служители, личности от киното, богати бизнесмени и дори уредници на големи музеи, които гледат настрани, когато преговарят за покупки на стоки от черния пазар, с които да обогатят колекциите си. Ако имат пари, ще ги купят.
	— Търговците на наркотици също купуват несметни количества контрабандни антики и произведения на изкуството като бърз и лесен начин за пране на пари, докато в същото време трупат инвестиции.
	— Разбирам защо нерегистрираните исторически находки се губят в бъркотията — каза Сандекър. — Но известните картини и скулптури, разбира се, се появяват и се връщат обратно.
	Рагсдейл поклати глава.
	— Понякога имаме късмет и по предварително получена информация отиваме и намираме откраднатата собственост. От време на време честни търговци на произведения на изкуството или уредници на музеи ни се обаждат, когато са разпознали предметите, които крадците се опитват да им продадат. Много по-често обаче липсващите предмети на изкуството остават неоткрити поради липса на следи.
	— Огромен брой антики, изкопани от похитители на гробове, биват продадени, преди археолозите да получат възможност да ги изследват — каза Гаскил. — Например по време на пустинната война срещу Ирак в началото на деветдесетте години, хиляди исторически находки, включващи непреведени глинени плочки, бижута, платове, предмети от стъкло и глина, златни и сребърни монети и цилиндрични печати, бяха плячкосани от музеите в Кувейт и Ирак от силите на опозицията срещу Хюсеин, както и от шиитските и кюрдските бунтовници. Много от тях вече бяха минали през търговци и продадени на търг, преди който и да било от предметите да може да бъде каталогизиран като липсващ или откраднат.
	— Едва ли изглежда вероятно, че един колекционер би заплатил огромна сума пари за предмет на изкуството, за който той дяволски добре знае, че принадлежи на някой друг — каза Сандекър. — Той, разбира се, не може да го изложи в колекцията си, без да се подложи на опасността да бъде разкрит или арестуван. Какво прави с него?
	— Наречете го психологическа извратеност — отговори Рагсдейл. — Гаскил и аз можем да изброим безброй случаи, отнасящи се за колекционери, които трупат незаконните си придобивки в тайни хранилища, където могат да седят и да ги наблюдават веднъж дневно или може би веднъж на десет години. Няма значение, че нито един от предметите не е изложен на публичен показ. Те получават наслада от това, че притежават нещо, което никой друг не може да има.
	Гаскил кимна в съгласие.
	— Манията за колекциониране може да накара хората да осъществяват зловещи планове. Не стига че е престъпление да се оскверняват и ограбват индиански гробове, като се изкопават и продават черепи и мумифицирани тела на жени и деца, но някои колекционери на ценни предмети от американската гражданска война са отишли толкова далеч, че изкопават гробове в националните гробища, само за да вземат токите от коланите на войниците от Съюза и Конфедерацията.
	— Тъжен коментар на тема алчност — размишляваше Сандекър.
	— Историите за плячкосване на гробове за исторически предмети нямат край — каза Рагсдейл. — Кости на мъртъвци от всяка култура, като се започне с неандерталците, се чупят и хвърлят. Светостта на мъртвите не означава нищо, щом може да се получи някаква печалба.
	— Ненаситната алчност на многобройните колекционери за все повече и повече антики — каза Гаскил — е причина те да са главна мишена на измамниците. Неизчерпаемото търсене, което те предизвикват на пазара, създава една много изгодна търговия с фалшификати.
	Рагсдейл кимна.
	— Без истинско археологично изследване копията на историческите предмети могат да минат, без да бъдат открити. В много от колекциите на реномирани музеи има изложени фалшиви антики, но никой не съзнава това. Всеки един уредник или колекционер не иска да повярва, че е бил измамен от фалшификатор, както и малцина са онези учени, които имат смелостта да заявят, че предметите, които изследват, са подозрителни.
	— Прочути произведения на изкуството стават също жертва на това — обясни по-нататък Гаскил. — И агент Рагсдейл, и аз сме виждали случаи, където са били откраднати забележителни шедьоври, копирани от експерти, след което копието се връща по различни канали, като този, който го е открил, получава застраховката и възнаграждението. Галерията и нейният уредник окачват щастливи фалшификата, без никога да осъзнаят, че са били измамени.
	— Как се пласират и продават откраднатите предмети? — попита Сандекър.
	— Похитителите на гробници и крадците на предмети на изкуството продават чрез нелегална мрежа от корумпирани търговци, които дават парите и контролират продажбите от разстояние, без никога да разкриват собствената си самоличност.
	— Те не могат ли да бъдат проследени по мрежата?
	Гаскил поклати глава.
	— Тъй като доставчиците и техните дистрибутори също действат зад прикритие под плътно було на секретност, почти невъзможно е да проникнем в което и да е разклонение на мрежата, с надеждата да проследим някаква следа до главните търговци.
	Рагсдейл взе думата от Гаскил.
	— Това не е като да проследиш наркоман до неговия пласьор от улицата, после до неговите доставчици, след това нагоре по стълбата до наркобосовете, които в повечето случаи са необразовани, рядко взимат крайни мерки да крият самоличността си и често самите те са наркомани. Вместо това ние се изправяме пред хора, чиято интелигентност не отстъпва на нашата и които са добре образовани и имат връзки от високо ниво в бизнеса и държавните органи. Те са проницателни и хитри. С изключение на редки случаи, те никога не търгуват с клиентите си пряко, лице в лице. Винаги когато се доближим до тях, те се свиват в черупката си и изпращат срещу нас армия от скъпоплатени адвокати, които блокират нашето разследване.
	— Имали ли сте въобще някакъв успех? — попита Сандекър.
	— Задържахме неколцина от дребните търговци, които действат самостоятелно — отвърна Рагсдейл. — Както и това, че двете ни ведомства откриха и върнаха на собствениците им значителни количества откраднати стоки — някои по време на транспортиране, други от купувачи, които почти никога не отиват в затвора, тъй като твърдят, че не са знаели, че предметите, закупени от тях, са били откраднати. Но това, което сме успели да възстановим, е само едно малко количество. Без солидни доказателства ние не можем да пресечем главния поток на контрабандни предмети.
	— Звучи ми така, сякаш те ви превъзхождат по всички линии — каза Сандекър.
	Рагсдейл кимна.
	— Бихме били първите, който признават това.
	Сандекър мълчаливо започна да се върти наляво-надясно във въртящия се стол, размишлявайки върху думите на федералните агенти, седнали от другата страна на бюрото му. Накрая той попита:
	— С какво може да ви помогне НЮМА?
	Гаскил се наведе над бюрото.
	— Ние смятаме, че когато организирахте вашето издирване на съкровището на Хуаскар, вие открехнахте малко вратата, без да подозирате, че вашата операция се извършва по същото време с тази на най-големия търговец на ценни антики и произведения на изкуството в света.
	— „Золар Интернешънъл“.
	— Да, една фамилия, чиито пипала разбрахме, че достигат до всяко едно ъгълче на този бизнес.
	— Агентите от ФБР и Митниците — каза Рагсдейл — никога досега не са срещали една-единствена група от фалшификатори на произведения на изкуството, крадци и контрабандисти на антики, които да действат в толкова много държави в продължение на толкова години, използвайки най-различни богати известни личности, които незаконно са купили от тях откраднати антики и предмети на изкуството на стойност милиарди долари.
	— Слушам — каза Сандекър.
	— Това е най-добрия ни шанс да проникнем на първия етаж — разкри Гаскил. — Поради вероятността да открият фантастични богатства, фамилията Золар са пренебрегнали всякаква предпазливост и са започнали издирване, с цел да намерят съкровището и го запазят за себе си. Ако те успеят, това ще ни предостави рядката възможност да наблюдаваме техния начин на транспортиране и да ги проследим до техния таен склад.
	— Където вие ще ги пипнете на местопрестъплението с плячката.
	Рагсдейл се ухили.
	— Ние не използваме вече точно тези думи, адмирале, но да, вие сте на прав път.
	Сандекър бе заинтригуван.
	— Искате да отзова моя екип оттам? Това ли е съобщението?
	Гаскил и Рагсдейл се спогледаха и кимнаха.
	— Да, сър — каза Гаскил. — Това е съобщението.
	— С ваше разрешение, разбира се — побърза да добави Рагсдейл.
	— Имате ли разрешение за това от вашите началници, момчета?
	Рагсдейл кимна сериозно.
	— Директор Морън от ФБР и директор Томас от Митническата служба дадоха съгласието си.
	— Нямате нищо против, ако им се обадя и проверя?
	— Ни най-малко — каза Гаскил. — Аз се извинявам, че агент Рагсдейл и аз не преминахме през йерархичната стълба и не помолихме те да се свържат директно с вас, но сметнахме, че ще бъде най-добре да представим нашия случай от първа ръка и да оставим нещата сами да се подредят.
	— Оценявам това — каза великодушно Сандекър.
	— Тогава ще сътрудничите? — попита Рагсдейл. — И ще отзовете издирвателния си екип?
	В продължение на няколко мига Сандекър гледаше лениво дима, който се виеше нагоре от пурата му.
	— НЮМА ще сътрудничи на бюрото и митницата, но аз няма да прекъсна операцията по издирването.
	Гаскил зяпна адмирала, като не знаеше дали той се шегуваше.
	— Не мисля, че разбрах какво имате предвид, сър.
	— Вие търсили ли сте някога нещо, което е било изгубено в продължение на почти петстотин години?
	Рагсдейл хвърли един поглед на колегата си и сви рамене.
	— Що се отнася до Бюрото, нашите издирвателни операции обикновено са ограничени до изчезнали хора, бегълци и трупове. Изгубените съкровища са извън нашата област.
	— Не смятам, че трябва да обяснявам какво издирва Митническата служба — каза Гаскил.
	— Напълно съм запознат с вашите разпоредби — каза Сандекър с общителен тон. — Но откриването на изгубено съкровище представлява шанс, който е един на милион. Човек не може да интервюира хора за следи, които са изчезнали още в шестнадесети век. Всичко, което нашето кипу и вашата златна мумия направиха, е да дадат смътно описание на някакъв тайнствен остров в Морето на Кортес. Нишка, която слага пословичната игла някъде в купа сено с размери сто и шестдесет хиляди квадратни километра. Предполагам, че Золар са аматьори в такъв вид игра на издирване. Така че шансовете им да намерят пещерата, в която се намира златната верига на Хуаскар в проценти се измерват с десет цифри след нулата.
	— Вие смятате, че хората ви имат по-добър шанс? — попита сприхаво Гаскил.
	— Моят директор по специалните проекти и екипът му са най-добрите в своята област. Ако не ми вярвате, проверете в нашите архиви.
	— Как смятате да ни сътрудничите? — попита Рагсдейл с глас, в който се прокрадваше недоверие.
	Сандекър премина в атака.
	— Ние ще продължим с издирването едновременно със Золар, но ще останем в сянка. Те нямат никакво основание да подозират, че имат съперници, и ако забележат някакъв наш самолет или персонал в района, ще предположат, че НЮМА се занимава с океанографски научноизследователски проект. Ако Золар успеят да открият съкровището, моят екип просто ще изчезне и ще се върне във Вашингтон.
	— А ако Золар се провалят? — поиска да узнае Рагсдейл.
	— На ход сме ние. Ако НЮМА не може да открие съкровището, това означава, че то не иска да бъде намерено.
	— А ако НЮМА успее? — продължи с въпросите си Рагсдейл.
	— Тогава ще оставим следа от трохички хляб, по която да тръгне фамилията Золар, и ще ги оставим да си мислят, че те сами са открили съкровището. — Сандекър направи пауза, като местеше съсредоточения си поглед от Рагсдейл на Гаскил и обратно. — След това, господа, оставяме шоуто на вас.


>>	35

	— Непрекъснато си представям как Рудолф Валентино ще се появи иззад следващата дюна и ще ме отнесе в палатката си — каза сънливо Лорън.
	Тя седеше на предната седалка на „Пиърс Ароу“, свила крака под себе си. Погледът й се рееше из морето пясъчни дюни, които изпълваха пейзажа.
	— Продължавай да гледаш — каза Пит. — Малко по на север оттук се намират дюните Коачела, където от Холивуд са снимали много от техните филми с пустинни сцени.
	На петдесет километра (31 мили) след Юма, щата Аризона, след като пресякоха река Колорадо и влязоха в Калифорния, Пит зави с големия „Пиърс Ароу“ наляво от междущатската магистрала №8 и пое по тясното местно шосе, което водеше към пограничните градове Калексико и Мексикали. Шофьорите и пътниците в колите, които ги надминаваха, или онези, които идваха от противоположната посока, зяпаха и се блещеха при вида на стария класически автомобил и караваната, която той теглеше.
	Лорън бе успяла да придума Пит да тръгне на път със стария автомобил и да използват за преспиване караваната, след което щяха да вземат участие в обиколката на южна Аризона, спонсорирана от Клуба на класическите автомобили в Америка. Обиколката бе насрочена да започне след две седмици. Пит се съмняваше, че за толкова кратко време те щяха да успеят да приключат с търсенето на съкровището, но прие предложението на Лорън, тъй като обичаше да шофира старите си коли на дълги обиколки.
	— Колко остава до границата? — попита Лорън.
	— Още четиридесет и два километра и ще сме в Мексико — отвърна той. — След това още сто шестдесет и пет до Сан Фелипе. До вечерта трябва да сме стигнали до пристанището, където Ал и Руди са закотвили ферибота.
	— Като говорим за храни и течности — каза лениво тя, — в хладилника няма нищо, а кухненските шкафове са празни. Ако не броим кифличките и кафето тази сутрин, снощи ометохме до шушка хранителните си запаси в онзи къмпинг в Седона.
	Той вдигна дясната си ръка от волана, стисна коляното й и се усмихна.
	— Предполагам, че трябва да се грижа за удоволствието на пътниците си, като пълня стомасите им.
	— Какво ще кажеш за онази спирка за камиони пред нас? — Тя се изправи и посочи през плоския тесен преден прозорец на „Пиърс“-а.
	Пит се взря над декоративната капачка на радиатора, която представляваше стрелец, приклекнал на едно коляно, готов да изстреля стрела. Той видя една табела отстрани на пътя, която бе изсъхнала и избеляла от пустинното слънце и изглеждаше така, сякаш всеки миг можеше да се катурне назад и падне в пясъка. Буквите бяха толкова стари и избелели, че той едва успя да ги разчете:
C>
	Леденостудена бира и храна, която всяка майка би харесала
	Само още две минути до кафето „Товарен вагон“
C$
	Той се засмя.
	— Студената бира звучи добре, но храната ме изпълва със съмнения. Когато бях малък майка ми обичаше да готви ястия, от които позеленявах.
	— Засрами се. Майка ти готви хубаво.
	— Да, сега, но преди двадесет и пет години дори и умиращите от глад бездомници не смееха да припарят до входната ни врата.
	— Ужасен си. — Лорън завъртя копчето на старото лампово радио, като се опитваше да хване някоя станция от Мексикали. Накрая намери една, която предаваше мексиканска музика и се чуваше ясно. — Не ме е грижа, дори ако готвачът е болен от черна чума. Умирам от глад.
	Вземи жена на дълго пътуване, Пит размишляваше нещастен, и тя или винаги ще е гладна, или непрекъснато ще иска да спреш до някоя тоалетна.
	— И освен това — вметна тя, — бензинът ти е на привършване.
	Пит хвърли поглед на стрелката за горивото. Тя се бе закотвила на четвърт резервоар.
	— Мисля, че няма да е зле, ако заредя, преди да пресечем границата.
	— Струва ми се, че сякаш скоро зареждахме.
	— Една голяма кола, която е била произведена преди шестдесет години и има дванадесетцилиндров двигател, и тегли каравана, няма да спечели нито една награда за икономия на гориво.
	Крайпътният ресторант и бензиностанцията се появиха пред погледа им. Всичко, което Пит видя, докато се приближаваха, бяха два стари и разнебитени железопътни товарни вагона, свързани заедно, две бензинови помпи отпред и един неонов надпис „ЯЖ“, който примигваше едва-едва в сянката на кафето „Товарен вагон“. Отзад бяха паркирани няколко очукани каравани, изоставени и пусти. Отпред на черния паркинг, осемнадесет-двадесет моториста се разхождаха около малък парк с мотоциклети „Харлей Дейвидсън“, като пиеха бира и се наслаждаваха на хладния бриз, който духаше от Залива.
	— Страхотна групичка — каза забавно Пит.
	— Може би ще е по-добре да продължим — прошепна Лорън, променила в миг решението си.
	— Страхуваш се от мотористите? Те вероятно са уморени пътници, точно както ти и аз.
	— Но в никакъв случай не са облечени като нас. — Тя кимна към събраната групичка, която се състоеше от равен брой мъже и жени, всичките облечени в черни мотористки костюми, украсени със значки, кръпки и извезани надписи, гръмко рекламиращи най-известния мотоциклет на Америка.
	Пит завъртя големия волан и „Пиърс“-ът слезе от асфалта и се приближи към бензиновите помпи. Големият двигател „V-12“ работеше толкова тихо, че почти не се чу как спря, когато Пит завъртя ключа и го изключи. Той отвори вратата, стъпи на високото стъпало и слезе долу.
	— Здравейте — поздрави той най-близкия от групата, изрусено момиче с коса, вързана на опашка и облечено с черно кожено яке и панталони. — Как е храната тук?
	— Не е както в Спаго или Чейзън — учтиво каза тя, — но ако сте гладни, си я бива.
	Върху една метална табела, направена на решето от куршуми, бе написано „Самообслужване“, затова Пит пъхна накрайника на бензиновата помпа в отвора на резервоара на „Пиърс Ароу“ и стисна ръкохватката. Когато бе дал двигателя за възстановяване в един машиностроителен завод, там бяха пригодили клапаните да изгарят безоловен бензин без проблеми.
	Лорън се сви предпазливо върху седалката си, когато мотористите се приближиха и започнаха да разглеждат с възхищение старата кола и ремаркето. След като отговори на куп въпроси, Пит вдигна предния капак и им показа двигателя. След това той издърпа Лорън от колата.
	— Сметнах, че ще поискаш да се запознаеш с тези приятни хора — каза той, — те всички членуват в един клуб на моториста от Уест Холивуд.
	Тя си помисли, че Пит се шегува и бе силно смутена, докато той я представяше. След малко обаче с изумление откри, че това бяха адвокати със съпругите си, тръгнали през уикенда на обиколка из южната калифорнийска пустиня. Тя бе също така впечатлена и поласкана от това, че те я познаха, когато Пит им съобщи името й.
	След един приятен разговор, адвокатите от Холивуд и техните съпруги се сбогуваха, възседнаха любимите си машини и се понесоха с гръмък рев от ауспусите към Импириъл Валей. Пит и Лорън им махнаха с ръка, след което се обърнаха и се озоваха с лице срещу товарните вагони.
	Релсите под колелата на ръждясалите вагони бяха скрити от пясъка. Обрулените от времето дървени стени някога са били боядисани с червеникава боя и надписът над дългия ред грубо монтирани прозорци гласеше „Линии Южен Пасифик“. Благодарение на сухия въздух корпусите на престарелите вагони бяха устояли на разрушителната мощ на природните сили и изглеждаха в сравнително добро състояние.
	Пит притежаваше една частица от историята на железопътния превоз — един вагон „Пулман“. Той бе част от колекцията на Пит, която се помещаваше в неговия хангар във Вашингтон. Луксозният в миналото вагон бе тръгвал от Ню Йорк, теглен от прочутия „Манхатън Лимитид“ в годините преди Първата световна война. Пит прецени, че тези товарни вагони трябва да са били построени някъде около 1915 година.
	Той и Лорън се изкачиха по една импровизирана стълба и влязоха през вратата, изрязана в крайната стена на един от вагоните. Интериорът носеше отпечатъка на времето, но бе спретнат и чист. Нямаше маси, а само един дълъг тезгях със столчета отстрани, който се простираше по дължината на двата съединени вагона. Откритата кухня бе разположена от срещуположната страна на тезгяха и изглеждаше така, сякаш бе построена от употребяван дървен материал, стоял под слънцето в продължение на десетилетия. Картините по стените показваха първите локомотиви с бълващи дим комини, които теглеха пътнически и товарни вагони през пясъците на пустинята. Списъкът на плочите в един джубокс „Вурлицър“ представляваше смесица от известни парчета поп музика от четиридесетте и петдесетте и звуците на парни локомотиви. Две просвирвания за двадесет и пет цента.
	Пит пъхна четвърт долар в прореза и направи изборите си. Единият бе Франки Карл със „Скъпа Лорейн“. Другият бе шумотевицата на един съчленен парен локомотив „Норфолк“ и „Уестърн“ с единично разширение, който тръгва от някаква гара и набира скорост.
	Един висок мъж, малко над шестдесетте, със сива коса и бяла брада, бършеше отгоре дъбовия тезгях. Той вдигна поглед и се усмихна. Синьо-зелените му очи бяха изпълнени с топлина и сърдечност.
	— Привет, приятели. Добре дошли в кафето „Товарен вагон“. Отдалеч ли идвате?
	— Не — отвърна Пит, като хвърли един закачлив поглед към Лорън. — Не успяхме да тръгнем от Седона в уречения час.
	— Не обвинявай мен — каза тя високомерно. — Ти си този, който се събуди с плътски страсти.
	— Какво ще обичате? — попита мъжът зад бара. Той носеше каубойски ботуши, дънки и карирана риза, която бе силно избеляла от много пране.
	— Леденостудената ви бира, която рекламирате, ще ми дойде добре — отговори Лорън, като отваряше едно меню.
	— Мексиканска или наша?
	— „Корона“?
	— Една „Корона“, прието. А вие, сър?
	— Какво ви е наливното пиво? — попита Пит.
	— „Олимпия“, „Коорс“ и „Будвайзер“.
	— Бих желал една „Оли“.
	— Нещо за ядене? — попита мъжът зад тезгяха.
	— Вашият мескитов чилибургер — каза Лорън — и салата от зеле.
	— Не съм много гладен — каза Пит. — Ще поръчам само салата от зеле. Вие ли притежавате това място?
	— Купих го от първоначалния му собственик, когато се отказах от търсенето на злато. — Той постави бирите им върху бара и се обърна към печката.
	— Товарните вагони са интересни реликви от историята на железопътния транспорт. Как са се озовали тук — били са докарани, или железопътната линия е минавала някога през тези места?
	— В действителност ние седим върху разклонение на старата главна линия — отговори собственика на вагон-ресторанта. — Релсите са вървели от Юма до Ел Сентро. Линията била изоставена през 1947-а, поради липса на бизнес. Възходът на автотранспорта я довършил. Тези вагони били купени от един възрастен човек, който навремето бил техник в „Южен Пасифик“. Той и съпругата му направили от тях ресторант и бензиностанция. Сега, когато междущатската магистрала минава на север от нас, тук няма вече голямо движение.
	Барманът готвач изглеждаше така, сякаш бе неразделна част от пустинята още от времето преди релсите да бъдат положени. Той имаше състарения вид на човек, който е видял повече, отколкото е трябвало и е чул хиляди истории, които са останали в главата му — систематизирани и подредени по вид като драматични, хумористични или ужасяващи. В него се забелязваше един стил на поведение, една изтънченост, която не можеше да бъде объркана — тя подсказваше, че той невинаги бе живял в тази забравена от бога кръчма край един далечен път в пустинята, по който рядко минаваха хора.
	За един кратък миг на Пит му се стори, че старият готвач му изглежда смътно познат. Когато си помисли малко обаче, Пит реши, че мъжът само прилича на някого, за когото той не може да се сети.
	— Обзалагам се, че можете да разкажете няколко доста интересни истории за дюните наоколо — каза той, повеждайки вяло разговор.
	— Много кости лежат в тях, останки от пионери и златотърсачи, които се опитали да пресекат четиристотин километровата пустиня от Юма до Бориего Спрингс посред лято.
	— След като са преминали река Колорадо, после нямало ли е вода? — попита Лорън.
	— Нито капка, не и преди Бориего. Това се е случило доста преди изграждането на напоителни съоръжения в долината. Едва след като онези стари момчета умрели от горещина и жажда, те открили, че телата им лежали на не повече от пет метра от водата. Травмата им била толкова силна, че те всички се върнали обратно като призраци, които обикалят сега из пустинята.
	Лорън изглеждаше объркана.
	— Струва ми се, че нещо изпуснах.
	— На повърхността няма вода — обясни възрастният мъж, — но под земята има цели реки, някои от тях широки и дълбоки като Колорадо.
	Пит бе заинтригуван.
	— Никога не съм чувал за големи водни маси, които да текат под пустинята.
	— Има две със сигурност. Първата, една наистина огромна река, тръгва от горна Невада към пустинята Мохаве на юг, след което завива на запад и се влива в Тихия океан под Лос Анжелос. Другата тече на запад под Импириъл Валей в Калифорния, преди да завие на юг и да се влее в Морето на Кортес.
	— С какви доказателства разполагате, че тези реки действително ги има? — попита Лорън. — Някой виждал ли ги е?
	— Предполага се, че подземният поток, който се влива в Тихия океан — отговори готвачът, докато приготвяше чилибургера на Лорън — е бил открит от един инженер, който е търсил нефт. Той твърдял, че геофизическите му прибори открили реката и я проследили през Мохаве, после под град Лагуна Бийч, след което тя се вливала в океана. Досега никой не е потвърдил или оборил твърдението му. Реката, която тече към Морето на Кортес, идва от една стара история за някакъв златотърсач, който открил подземен проход, водещ към една пещера дълбоко под земята, през която течала река.
	Пит трепна, тъй като преводът, който Йегър бе направил на кипуто, внезапно прониза съзнанието му.
	— Този златотърсач как е описал подземната река?
	Собственикът на вагон-ресторанта заговори, без да се обърне от печката.
	— Името му било Лий Хънт и вероятно е бил много изобретателен лъжец. Той се кълнял наляво и надясно, че през 1942 открил пещера в планините Каел Доум, не много далеч оттук в североизточна посока. От входа на пещерата, през верига от малки пещери, той се спуснал на два километра навътре в земята, където открил подземна река, която течала бурно през един каньон. Хънт твърди, че там открил богати залежи от наносно злато.
	— Мисля, че съм гледала филма — каза скептично Лорън.
	Старият готвач се обърна и размаха във въздуха шпатула.
	— Хората от офиса за проверка на пробите заявили, че златното съдържание на пясъка, който Хънт донесъл от подземния каньон, било оценено на три хиляди долара на тон. Доста голям процент на извличане, когато си спомните, че по онова време една унция злато струваше само двадесет долара и шестдесет и пет цента.
	— Хънт върнал ли се е някога обратно в каньона и реката?
	— Опитал се, но бил последван в планината от цяла армия златотърсачи, изгарящи от алчност да се докопат до частица от Златната река, както тя станала известна. Той побеснял и взривил с динамит един тесен участък от прохода, на около стотина метра навътре от входа. Сринал почти половината планина. Нито Хънт, нито онези, които го последвали, успели някога да прокопаят вход през отломките или да намерят друга пещера, която да води навътре.
	— При сегашните минни технологии — каза Пит — повторното изкопаване на прохода би трябвало да бъде възможно.
	— Разбира се, ако искате да похарчите около два милиона долара — изсумтя готвачът. — Никой, за когото някога съм чувал, не желаеше да заложи толкова много пари на една история, която може да се окаже пълна измислица. — Той направи пауза, за да постави чиниите с чилибургера и салатата от зеле върху тезгяха. След това напълни една кана с бира от едно кранче, заобиколи бара и седна на столчето до Пит. — Разправят, че старият Хънт успял по някакъв начин да влезе отново вътре в планината, но никога не излязъл оттам след това. Той изчезнал веднага след като взривил пещерата и оттогава никой не го видял. Говореха, че открил друг път към вътрешността на планината и умрял вътре. Някои хора вярват, че има река, която тече през каньон дълбоко под пясъците, но повечето смятат, че това е просто още една измислица за пустинята.
	— Такива неща наистина съществуват — каза Пит. — Преди няколко години бях на една експедиция, която откри подземен поток.
	— Някъде в пустинята на югозапад? — попита готвачът.
	— Не, в Сахара. Тя течеше под един завод, който изхвърляше вредни отпадъци и отнасяше замърсителите до река Нигер и след това до Атлантическия океан, където причиняваше разпространение на червени приливи.
	— На север оттук река Мохаве отива под земята, след като е изминала значително разстояние на повърхността. Никой не знае със сигурност къде завършва.
	Между отделните хапки на чилибургера Лорън попита:
	— Изглеждате убеден, че реката на Хънт се влива в Морето на Кортес. Откъде знаете, че тя не се влива от Калифорния в Тихия океан?
	— Поради раницата му и куфарчето му с прибори за хранене, които изгубил в пещерата. Шест месеца по-късно те били открити, изхвърлени от течението на един плаж в Залива.
	— Не смятате ли, че това е почти невероятно? Раницата и куфарчето биха могли да бъдат на всеки друг. Защо трябва въобще да се вярва, че са били негови? — Лорън попита готвача така, сякаш провеждаше разследване в анкетна комисия на Конгреса.
	— Предполагам, защото името му било щамповано върху тях.
	Неочакваното препятствие не възпря Лорън. Тя просто го заобиколи.
	— Би могло да има двадесет, че и повече логически обяснения защо вещите му са се оказали в Залива. Може да са били загубени или изхвърлени от някой, който ги е намерил или откраднал от Хънт, или, което е по-вероятно, той не е умрял в пещерата, а ги е изхвърлил собственоръчно от някоя лодка.
	— Възможно е да ги е загубил в морето — допусна готвачът, — но тогава как ще обясните другите трупове?
	Пит го погледна.
	— Какви други трупове?
	— Рибарят, който изчезнал в езерото Кокопа — отвърна готвачът със снижен глас, сякаш се страхуваше някой да не го чуе. — И двамата водолази, които изчезнали в Кладенеца на Сатаната. Това, което останало от телата им, било открито да плава в Залива.
	— Още две измишльотини, които се разпространяват по телеграфа на пустинята — предположи сухо Лорън.
	Готвачът вдигна дясната си ръка.
	— Честна дума. Можете да проверите историите в шерифския отдел.
	— Къде се намират кладенецът и езерото? — попита Пит.
	— Езерото Кокопа, мястото, където рибарят изчезнал, се намира на югоизток от Юма. Кладенецът на Сатаната е в Мексико, в северното подножие на планините Сиера ел Майор. Може да начертаете права линия от планината на Хънт, през езерото Кокопа и Кладенецът на Сатаната право към Морето на Кортес.
	Лорън продължи разпита.
	— Кой може да каже, че те не са се удавили, докато са ловили риба и се гмуркали из Залива?
	— Рибарят и съпругата му били с лодката вътре в езерото по-голямата част от деня, когато тя поискала да се върне в караваната им, за да приготви вечерята. Той я закарал до брега, след което продължил да лови риба в езерото. Час по-късно, когато го потърсила, всичкото, което видяла, било преобърнатата му лодка. Три седмици след това един воден скиор съзрял трупа му да се носи в Залива на сто и петдесет километра от езерото.
	— По-склонна съм да повярвам, че жена му го е пречукала, хвърлила останките му в морето и отхвърлила съмненията от себе си, като заявила, че е бил всмукан от подземен поток.
	— А водолазите? — попита Пит.
	— Няма много за разказване. Те се гмурнали в Кладенеца на Сатаната, една запълнена с вода пукнатина от земетресение и никога не излезли оттам. Месец по-късно, смазани на пюре, те също били извадени от Залива.
	Пит забоде вилицата си в салатата от зеле, но вече не беше гладен. Мозъкът му започваше да работи на по-висока скорост.
	— Случайно да знаете приблизителното място, където са били намерени нещата на Хънт и труповете?
	— Не съм разучавал подробно тези случаи — отговори собственикът на ресторант вагона, като гледаше замислено в силно издраскания дървен под. — Но доколкото си спомням, повечето от тях бяха намерени във водите отвъд Пунта ел Макаро.
	— Къде се намира това в Залива?
	— На западния бряг. Макаро Пойнт, както го наричаме на английски, е на два-три километра над Сан Фелипе.
	Лорън погледна Пит.
	— Крайната точка на нашето пътуване.
	Пит се усмихна кисело.
	— Напомни ми да следя наоколо за трупове.
	Готвачът довърши бирата си.
	— Запътили сте се към Сан Фелипе за малко риболов?
	Пит кимна.
	— Предполагам, че може да се нарече риболовна експедиция.
	— След като слезете под Мексикали, пейзажът там не е кой знае колко интересен за гледане. За повечето хора пустинята изглежда гола и пуста, но в нея има безброй парадокси. Във всеки един километър от нея духовете, скелетите и митовете са повече, отколкото в която и да е джунгла или планина по света. Имайте това предвид и ще ги видите със сигурност, както ирландците виждат леприкони*.
	[* Леприкон (в ирландския фолклор) — джудже, дух, таласъм. — Б.пр.]
	— Ще го имаме предвид — каза Лорън, като се усмихваше, — когато преминем над подземната Златна река на Лий Хънт.
	— О, вие със сигурност ще я преминете — каза готвачът. — Тъжното обаче е, че няма да узнаете.


	След като Пит се разплати за бензина и обяда, той излезе навън и провери маслото и водата на „Пиърс Ароу“. Старият готвач придружи Лорън до панорамната площадка на ресторант вагона. Той носеше една купа с моркови и маруля.
	— Приятно пътуване — каза бодро той.
	— Благодаря. — Лорън кимна към зеленчуците. — Заек ли храните?
	— Не, товарното ми магаре. Мистър Периуинкъл е натрупал доста годинки и не може добре да пасе сам.
	Лорън протегна ръка.
	— Беше ми забавно да слушам историите ви, мистър…?
	— Къслър, Клайв Къслър. Страшно ми беше приятно да се запозная с вас, мадам.
	Когато отново излязоха на пътя и „Пиърс Ароу“ се плъзна плавно с караваната към граничния пункт, Пит се обърна към Лорън.
	— За миг там си помислих, че старият чудак би могъл да ми даде следа, която да води към мястото на съкровището.
	— Имаш предвид странния превод на Йегър за река, която тече под някакъв остров?
	— Но това не е възможно от геоложка гледна точка.
	Лорън завъртя огледалото за обратно виждане, за да си сложи отново червило.
	— Ако реката тече на достатъчна дълбочина, тя би могла да мине под Залива.
	— Може би, но няма как, по дяволите, да се узнае това със сигурност, без да се бие сонда през няколко километра твърда скала.
	— Щастието ще ти се усмихне и ти ще откриеш пътя към пещерата със съкровището без големи изкопни работи.
	Пит се усмихна, гледайки пътя напред.
	— Той наистина би могъл да разправя небивалици, не е ли така?
	— Старият готвач несъмнено имаше силно развито въображение.
	— Съжалявам, че не научих името му.
	Лорън се облегна назад в седалката си и се загледа навън през прозореца. Дюните отстъпваха място на гоблен от мескити и кактуси.
	— Той ми го каза.
	— И?
	— Беше особено име. — Тя направи пауза, мъчейки се да си спомни. След малко сви безпомощно рамене. — Странно нещо… вече го забравих.


>>	36

	Лорън шофираше, когато стигнаха Сан Фелипе. Пит се бе проснал върху задната седалка и хъркаше юнашки, но Лорън не си направи труда да го събуди. Тя обиколи с прашния, изцапан с мушици „Пиърс Ароу“ кръглия градски площад, като направи широк завой, за да не блъсне караваната в бордюра и зави на юг към скритото зад вълнолома пристанище на града. Не бе очаквала да види толкова много хотели и ресторанти. Заспалото някога рибарско селце сега бе на върха на туристическия бум и плажната ивица покрай него бе осеяна с новостроящи се курорти.
	На пет километра (3 мили) южно от града тя зави наляво по един път, който водеше към водите на Залива. На Лорън й се стори странно как едно изкуствено, създадено от човек, пристанище е могло да бъде построено на толкова открита брегова ивица. Тя сметна, че по-подходящо място би било под завета на Макаро Пойнт, на няколко километра на север. О, стига толкова, реши тя. Какво разбираше един гринго от политиката в Баха?
	Лорън спря „Пиърс“-а до един прастар ферибот, който изглеждаше като призрак, дошъл от някой склад за метални отпадъци. Това впечатление бе допълнително усилено от отлива, който бе оставил корпуса на кораба да се килне като пиян на една страна и килът да затъне в тинята по дъното на пристанището.
	— Ставай и се размърдай, момко — каза тя, като се пресегна над седалката и разтърси Пит.
	Той примига и надникна любопитно през страничния прозорец към стария кораб.
	— Трябва да съм влязъл в някоя деформация на времето или съм попаднал в „Зоната на здрача“. Кое от двете?
	— Нито едното, нито другото. Намираш се в пристанището на Сан Фелипе и в момента гледаш бъдещия си дом, в който ще прекараш следващите две седмици.
	— Боже господи — смотолеви Пит в изумление, — един истински параход с двигател с люлеещ се предавателен лост и странични веслени колела.
	— Трябва да призная, че в него има нещо от епохата на Марк Твен.
	— На какво искаш да се обзаложим, че той е превозил войските на Грант през Мисисипи до Виксбърг?
	Гън и Джордино ги забелязаха и им махнаха, след което слязоха по едно мостче долу на пристана. Пит и Лорън се измъкнаха от колата и започнаха да зяпат кораба.
	— Добре ли пътувахте? — попита Гън.
	— Ако не броим хъркането на Дърк, пътуването бе чудесно — каза Лорън.
	Пит я погледна възмутен.
	— Аз не хъркам.
	Тя отправи поглед към небесата.
	— Получих тендинит в лакътя си от това непрестанно да те сръгвам.
	— Какво мислиш за работната ни площадка? — попита Джордино, като направи величествен жест към ферибота. — Построен е през 1923 и е бил един от последните параходи с люлеещ се предавателен лост.
	Пит вдигна слънчевите си очила и започна да разглежда стария съд.
	Погледнати отдалеч, повечето кораби обикновено изглеждат по-малки, отколкото са в действителност. Само когато човек застане близо до тях, те се изправят с истинските си огромни размери. Това бе вярно за пътническите автомобилни фериботи от първата половина на века. В разцвета на силите си, седемдесетметровият (230-футов) съд можеше да превозва петстотин пътника и шестдесет автомобила. Върху дългия черен корпус бе разположена бяла надстройка на два етажа, на чиято горна палуба имаше голям комин и две лоцмански кабини, по една в двата края. Подобно на повечето фериботи за коли той можеше да бъде товарен и разтоварван както от носа, така и от кърмата, в зависимост от посоката на плаване в дадения момент. Той никога не е имал изящен вид, дори и като нов, но в замяна на това е осигурявал важна и незабравима услуга в живота на милиони негови бивши пътници.
	Името, изрисувано с боя през средата на надстройката, в която се помещаваха веслените колела, гласеше „Алхамбра“.
	— Откъде откраднахте тази антика? — попита Пит. — От някой морски музей?
	— Като го опознаеш, ще го обикнеш — каза безчувствено Джордино.
	— Това бе единственият съд, който успях да намеря за толкова кратко време и върху който може да каца хеликоптер — обясни Гън. — Освен това направих Сандекър щастлив, като го набавих много евтино.
	Лорън се усмихна.
	— Това е една реликва, която поне не можеш да вкараш в колекцията си на транспортни средства.
	Пит посочи към люлеещия се предавателен лост, монтиран над високата А-образна рамка, който се накланяше нагоре и надолу, като единият край се задвижваше от парния цилиндър чрез съединителен прът, а другият задвижваше коляновия вал, който въртеше веслените колела.
	— Не мога да повярвам, че котлите му все още работят с въглища.
	— Преди петдесет години са били трансформирани да работят с бензин — каза Гън. — Двигателите са все още в забележителна форма. Скоростта му на движение е двадесет мили в час.
	— Да не би да имаш предвид възли или километри? — попита Лорън.
	— Скоростта на фериботите се измерва в мили — отвърна Гън с вид на познавач.
	— Като гледам, този май никъде няма да ходи — каза Пит. — Не и преди да изровите кила му от тинята.
	— В полунощ той вече ще плава като тапа — увери го Гън. — В тази част на Залива приливът е около четири-пет метра.
	Въпреки че външно показа неодобрение, Пит вече изпитваше силна привързаност към стария съд. Това бе любов от пръв поглед. Стари автомобили, самолети или кораби, всичко механично, което идваше от миналото, го очароваше. Родил съм се твърде късно, често се оплакваше той, осемдесет години по-късно.
	— А екипажът?
	— Един техник с помощник и двама моряка. — Гън направи пауза и се усмихна широко по момчешки. — А аз ще въртя щурвала, докато ти и Ал щуреете из Залива с летящата си машина.
	— Като говорим за хеликоптера, къде сте го скрили?
	— Вътре в палубата за автомобили — отвърна Гън. — Мястото там е подходящо за неговото обслужване, без да се притесняваме от атмосферните условия. Когато ще трябва да лети, ще го избутаме навън на товарната палуба.
	Пит погледна Джордино.
	— Планира ли мрежа за претърсване по дни?
	Набитият италианец поклати глава.
	— Направих разчет на обхвата, който може да се покрие с пълен резервоар гориво, както и часовете на излитане, но оставих мрежата за издирване на теб.
	— Какъв срок от време разглеждаме?
	— Трябва да можем да покрием района за три дена.
	— Преди да забравя — каза Гън. — Първото нещо, което трябва да направиш утре сутринта, е да се свържеш с адмирала. Така поиска той. В предната лоцманска кабина има телефон „Иридиум“.
	— Защо да не му се обадя сега? — попита Пит.
	Гън погледна часовника си.
	— Ние сме три часа назад от Източното крайбрежие. В този момент той седи в Кенеди Сентър и гледа театрална пиеса.
	— Извинете — прекъсна разговора им Лорън, — мога ли да задам няколко въпроса?
	Мъжете млъкнаха и я зяпнаха. Пит се поклони.
	— Имате думата, представителко на американския Конгрес.
	— Първият е, къде смятате да паркирате „Пиърс Ароу“? Тук обстановката не изглежда достатъчно безопасна, за да оставим без надзор един класически автомобил, струващ сто хиляди долара, на някакво рибарско пристанище.
	Гън бе изненадан от въпроса й.
	— Пит не ти ли каза? Пиърсът и караваната се качват на борда на ферибота. Вътре има сума ти място.
	— Има ли баня и душ?
	— Всъщност на горната пътническа палуба има четири дамски тоалетни, както и душ в помещенията на екипажа.
	— Значи няма да се чака на опашка за нощното гърне. Това ми харесва.
	Пит се засмя.
	— Дори няма да е необходимо да разопаковаш багажа.
	— Представи си, че се намираш на увеселителен кораб на Карнивъл Лайнс — каза шеговито Джордино.
	— И последния ти въпрос? — попита Гън.
	— Умирам от глад — съобщи величествено тя. — Кога ще се храним?


	През есента слънцето в Баха има особено излъчване, изсипвайки лъчи от небосвод със странен блясък в синьо-бяло.
	Този ден от единия до другия хоризонт в небето не се виждаше нито едно облаче. Една от най-безплодните земи в света, полуостров Баха, предпазва Морето на Кортес от бурните вълни, които идват от необятния Тих океан. През летните месеци тропическите бури със силни ветрове не са нещо непознато тук, но към края на октомври преобладаващите ветрове променят посоката си от изток на запад и в повечето случаи предпазват Залива от силно вълнение.
	С „Пиърс Ароу“ и неговата каравана, здраво вързани в просторната палуба за автомобили, с Гън на щурвала в лоцманската кабина и Лорън, изпънала се по бикини в един шезлонг, фериботът излезе от пристанището с вълнолома и направи широк завой на юг. Старият кораб представляваше внушителна гледка с черния си дим, който се издигаше от комина му, и с веслените колела, които удряха мощно по водната повърхност. Люлеещият се предавателен механизъм с форма на сплескан квадрат се издигаше и падаше, предавайки мощта на огромното бутало на двигателя към вала, който въртеше веслените колела. В това движение имаше особен ритъм и ако човек се загледаше достатъчно дълго в него, то можеше да го хипнотизира.
	Докато Джордино направи предстартова проверка на хеликоптера и напълни догоре резервоара с гориво, Сандекър осведоми Пит за последния развой на събитията по сателитния телефон „Иридиум“ на „Моторола“. Чак след един час, когато фериботът премина край Пойнт Естрела, Пит изключи телефона и слезе долу на импровизираната хеликоптерна площадка, разположена върху откритата предна палуба на кораба. Веднага щом той зае мястото си и закопча предпазния си колан, Джордино вдигна във въздуха тюркоазния летателен апарат на НЮМА и пое курс, успореден на бреговата линия.
	— Какво имаше да казва старецът, преди да напуснем „Алхамбра“? — попита Джордино, докато хоризонтираше хеликоптера на 800 метра (2600 фута) височина. — Да не би Йегър да е открил някакви нови следи?
	Пит седеше на мястото на втория пилот и действаше като навигатор.
	— Йегър не е направил потресаващи разкрития. Единствената информация, която можел да добави, е, че предполага, че статуята на демона стои точно върху входа на тунела, който води към пещерата със съкровището.
	— Ами тайнствената река?
	— Все още е в неведение.
	— А Сандекър?
	— Последната новина е, че сме атакувани в гръб. Митницата и ФБР се изтърсили изневиделица и го информирали, че една банда от крадци на произведения на изкуството също е тръгнала по следите на съкровището на Хуаскар. Той ни предупреди да си държим очите „отворени на четири“ заради тях.
	— Имаме конкуренция?
	— Фамилия, която управлява световна империя, търгуваща с крадени предмети на изкуството и фалшификати.
	— Как се нарича? — попита Джордино.
	— „Золар Интернешънъл“.
	За момент Джордино не реагира, след което избухна в неудържим смях.
	— Какво е толкова смешно?
	— Золар — отвърна Джордино, задавен от смях. — Спомням си един тъпак в осми клас, който правеше евтини магически номера по време на училищни сбирки. Той наричаше себе си Великия Золар.
	— От това, което ми съобщи Сандекър — каза Пит, — човекът, който оглавява организацията, освен всичко друго, не е и тъп. Федералните агенти оценяват годишния му нелегален приход на повече от осемдесет милиона долара. Прилична сума, когато вземеш под внимание, че върху тази печалба той не плаща данъци.
	— Окей, значи не е оня нещастник от училище. Според федералните колко близо е Золар до съкровището?
	— Те смятат, че той има по-добри указания от нас.
	— Искам да обзаложа пуйката си за Деня на благодарността, че ние първи ще открием мястото.
	— И в двата случая ще загубиш.
	Джордино се обърна и го погледна.
	— Ще благоволиш ли да осведомиш стария си приятел за причината?
	— Ако ударим джакпота преди тях, ние трябва да се слеем с пейзажа и да ги оставим да изгребат до дъно плячката.
	— Да се откажем? — попита невярващо Джордино.
	— Такива са заповедите — каза Пит, в чиито очи се четеше негодувание.
	— Но защо? — поиска да узнае Джордино. — Що за мъдрост вижда нашето доброжелателно правителство в това да помага на престъпниците да забогатя ват?
	— За да могат Митницата и ФБР да ги проследят и хванат, като предявят срещу тях обвинение и впоследствие ги осъдят за няколко доста тежки престъпления.
	— Не бих казал, че такъв тип правосъдие ми се нрави. Данъкоплатците ще бъдат ли уведомени за неочакваното щастливо събитие?
	— Вероятно не, не повече, отколкото им бе съобщено за испанското злато, което армията прибра от Викторио Пийк в Ню Мексико, след като то бе открито от група цивилни през тридесетте.
	— Живеем в мръсен и жесток свят — поетично отбеляза Джордино.
	Пит направи жест към изгряващото слънце.
	— Поеми приблизителен курс един-един-нула градуса.
	Джордино записа източната посока.
	— Искаш да провериш другата страна на Залива при първия полет?
	— Само четири острова имат геоложките особености, които приличат на тези, които търсим. Но ти знаеш, че обичам да започвам претърсването от най-външния периметър на мрежата, като постепенно се приближавам към по-обещаващите цели.
	Джордино се ухили.
	— Всеки разумен човек би започнал от центъра.
	— Не знаеш ли — върна му го веднага Пит, — че най-добре се забавлява селският луд.


>>	37

	Изминали бяха четири дълги дни на търсене. Оксли бе обезкуражен, Сарасон странно доволен, докато Мур бе объркан. Те бяха прелетели над всеки един остров в Морето на Кортес, който имаше търсените геоложки черти. На върховете на няколко острова имаше образувания, които приличаха на изсечени от човешка ръка фигури. Но след ниските разузнавателни полети и мъчителното катерене по стръмни склонове, за да проверят отблизо скалните фигури, те откриваха, че това, което бяха взели за фигура, изсечена в скала, е било плод единствено на тяхното въображение.
	Мур вече бе престанал да бъде арогантният академик. Той бе искрено объркан. Скалната скулптура трябваше да съществува на остров във Вътрешно море. Пиктографите върху златната мумия бяха ясни и не можеше да има грешка в превода му за посоките. За човек, който бе толкова сигурен в себе си, провалът бе вбесяващ.
	Мур бе също така озадачен и от внезапната промяна в поведението на Сарасон. Копелето, размишляваше Мур, вече не проявяваше враждебност или гняв. Тези странни, почти безцветни очи сякаш винаги бяха в състояние на наблюдение, без нито за миг да изгубят своята проницателност. Винаги когато Мур се взираше в тях, той усещаше, че пред него стои човек, свикнал да гледа смъртта в очите.
	Безпокойството на Мур растеше. Равновесието на силите се бе променило. Преимуществото му бе намаляло сега, когато бе сигурен, че Сарасон бе прозрял, че зад самоличността му на арогантен преподавател се крие и нещо друго. Щом той бе разпознал инстинкта на убиец в Сарасон, логично бе и Сарасон да бе открил убиеца в него.
	Но имаше и малко удовлетворение. Сарасон не бе ясновидец. Нито той, нито който и да е друг на този свят, с изключение на президента на Съединените щати, не можеше да знае, че професор Хенри Мур, уважаван антрополог и неговата също така уважавана съпруга археоложка, Мики, бяха експерти в извършването на политически убийства на чуждестранни терористки главатари. С академичните си препоръки те с лекота пътуваха из различни чужди страни като консултанти по археологически проекти. Интересното бе, че ЦРУ беше в пълно неведение относно техните действия. Задачите им идваха директно от една малко известна агенция, която се наричаше „Съвет за дейности в чужбина“ и се помещаваше в малко сутеренно помещение под Белия дом.
	Мур се местеше неспокойно в седалката си и разучаваше една карта на Залива. Накрая той каза:
	— Нещо не е наред. Нещо тук въобще не е наред.
	Оксли погледна часовника си.
	— Пет часа е. Предпочитам да кацна на дневна светлина. Бихме могли да приключим за днес.
	Безизразният поглед на Сарасон се отправи към празния хоризонт пред тях. Той бе непривично спокоен и мълчалив и не предложи коментар.
	Мур разучаваше островите, които бе отбелязал с кръстче.
	— Тук трябва да бъде — каза той с тон, сякаш бе скъсан на изпит.
	— Имам неприятното чувство, че може да сме прелетели съвсем близо до него — каза Оксли.
	Сега, когато виждаше Мур в друга светлина, Сарасон гледаше на него с уважението, което един противник хранеше към друг. Той скоро осъзна, че въпреки крехкото си телосложение, професорът бе силен и бърз. Мъчителното катерене по скалните стени на обещаващи острови, задъхването от силно изтощение и пиянското му държане не бяха нищо повече от една преструвка. При два случая Мур бе прескочил пукнатини с пъргавината на планинска коза. При друг, с привидно леко усилие, той хвърли настрани един голям камък, който препречваше пътя му и чието тегло бе приблизително равно на неговото.
	Сарасон каза:
	— Може би скулптурата на инките, която търсим, е била разрушена.
	В задната седалка на хидроплана Мур поклати глава.
	— Не, тъй като щях да разпозная парчетата.
	— Ами ако е била преместена? Няма да бъде за първи път, когато една древна скулптура е била преместена и изложена на показ в някой музей.
	— Ако мексиканските археолози бяха взели една масивна скална скулптура и я изложили на показ — продължи с упорит тон Мур, — аз щях да зная за това.
	— Тогава как си обясняваш това, че тя не е там, където се предполага, че трябва да бъде?
	— Не мога да си обясня — призна Мур. — Веднага щом кацнем обратно в хасиендата, ще прегледам отново записките си. Трябва да има някаква привидно незначителна следа, която съм изпуснал в превода си на златните одежди.
	— Надявам се, че ще я откриеш до утре сутринта — каза сухо Сарасон.
	Оксли се бореше с дрямката. Той бе на пулта за управление от девет часа сутринта и вратът му се бе схванал от умора. Той стисна лоста за управление между коленете си и си наля чашка кафе от един термос. Удари една глътка и смръщи лице. Кафето не само че беше студено, но и нагарчаше като киселина от акумулатор. Внезапно очите му зърнаха нещо зелено да проблясва под един облак. Той посочи навън през прозореца вдясно от хидроплана Бафин.
	— Човек не вижда много хеликоптери в тази част на Залива — каза небрежно той.
	Сарасон не си направи труда да погледне.
	— Трябва да е някакъв патрулен самолет на мексиканските военноморски сили.
	— Издирвайки, без съмнение, някой пиян рибар с повреден двигател — добави Мур.
	Оксли поклати глава.
	— Не си спомням някога да съм виждал военен хеликоптер с тюркоазен цвят.
	Сарасон вдигна поглед сепнат.
	— Тюркоазен? Можеш ли да различиш опознавателните му знаци?
	Оксли вдигна бинокъла и се взря през предното стъкло.
	— Американски.
	— Вероятно е патрул на отдела за борба с наркотиците, на съвместна акция с мексиканските власти.
	— Не, той принадлежи на Националната агенция за подводни и морски изследвания. Чудя се какво ли правят в Залива?
	Сарасон се вцепени като ударен от гръм.
	— Две отрепки от НЮМА провалиха операцията ни в Перу.
	— Едва ли изглежда да има някаква връзка — каза Оксли.
	— Каква операция е провалила НЮМА в Перу? — попита Мур, като наостри слух.
	— Излязоха извън границите на тяхната юрисдикция — отговори неопределено Сарасон.
	— Бих искал да чуя за това някой път.
	— Не е нещо, което те засяга — сряза го Сарасон. — Колко души има вътре?
	— Видът му е на модел, който побира четирима — отвърна Оксли, — но виждам само пилот и един пътник.
	— Приближават ли се, или се отдалечават?
	— Пилотът зави и пое курс насам, като ще пресече нашия на около двеста метра над нас.
	— Можеш ли да се издигнеш и да завиеш успоредно на него? — попита Сарасон. — Искам да го видя по-отблизо.
	— Тъй като авиационните власти не могат да ми отнемат разрешително, което никога не съм притежавал — усмихна се Оксли, — ще те сложа в скута на онзи пилот.
	— Това безопасно ли е? — попита Мур.
	Оксли се ухили.
	— Зависи от другия пилот.
	Сарасон взе бинокъла и втренчи поглед в тюркоазния хеликоптер. Моделът му се различаваше от онзи, който бе кацнал край кладенеца за жертвоприношения. Онзи имаше по-къс фюзелаж и шейна за кацане. Този тук имаше колесници, които се прибираха. Но и дума не можеше да става за грешка — цветът и опознавателните знаци бяха същите. През ума му мина абсурдната мисъл, че мъжете в приближаващия хеликоптер биха могли да бъдат онези, които се появиха изневиделица в Андите.
	Той насочи бинокъла си към кабината на хеликоптера. След още няколко секунди щеше да може да различи лицата вътре. Поради някаква странна, необяснима причина самообладанието му започна да се пропуква и той почувства как нервите му се изопнаха.


	— Какво смяташ? — попита Джордино. — Възможно ли е това да бъдат онези?
	— Възможно е. — Пит погледна през един морски бинокъл към амфибийния хидроплан, който летеше по диагонален курс под хеликоптера. — След като наблюдавах как в продължение на петнадесет минути пилотът кръжеше около остров Естанкуе, сякаш търсеше нещо на върха му, мисля, че няма да сгреша, ако кажа, че срещнахме нашите конкуренти.
	— Според Сандекър те са започнали издирването два дена преди нас — каза Джордино — и тъй като все още обикалят и разглеждат пейзажа, очевидно и те не са постигнали някакъв успех.
	Пит се усмихна.
	— Малко радост за сърцето, нали?
	— Щом те не могат да го намерят, щом и ние не можем да го намерим, тогава инките трябва да са ни пратили да гоним вятъра.
	— Не мисля така. Спри и поразсъждавай. В един и същи район се провеждат две издирвателни операции, но доколкото знаем, двата екипа използват различни инструкции, които нямат връзка помежду си. Ние имаме кипуто на инките, докато те следват гравираните надписи върху златните одежди на една мумия. В най-лошия случай различните следи биха ни отвели в различни места. Не, древните не са ни подвели. Съкровището е някъде тук. Ние просто не сме търсили там където трябва.
	Джордино винаги се чудеше как Пит можеше да прекарва часове наред в анализиране на карти, в разучаване на прибори, мислено да регистрира всеки кораб в морето под тях, да отбелязва геологията на морските острови и всяка промяна на вятъра без ни най-малка следа от умора и с винаги концентрирано внимание. Той страдаше от същите болки в мускулите, схващане на ставите и нервно напрежение, които измъчваха Джордино, но не даваше външен израз на тези несгоди.
	Истината бе, че Пит чувстваше всяка една болка и страдание, но умееше да ги изключва от съзнанието си, като по този начин продължаваше да работи със същата енергия, с която бе започнал сутринта.
	— Свързвайки нашия и техния район на претърсване — каза Джордино, — трябва да сме изчерпили всички острови, които се приближават в някаква степен до търсените геологически особености.
	— Съгласен съм — каза замислено Пит, — но съм убеден, че както те, така и ние се намираме в правилния район.
	— Тогава къде е той? Къде, по дяволите, е този проклет демон?
	Пит посочи надолу към морето.
	— Седи си някъде там долу. Точно там, където се е намирал в продължение на почти петстотин години, вирнал нос към нас.
	Джордино посочи към другия летателен апарат.
	— Нашите партньори в издирването набират височина, за да ни проверят. Искаш ли да ги накарам да кацнат принудително върху водата?
	— Няма смисъл. Те се движат с повече от осемдесет километра в час по-бързо от нас. Поддържай стабилен курс към ферибота и се прави на невинен.
	— Хидропланът им е Бафин, доста хубавичък — каза Джордино. — Човек може да ги види само в езерната област на северна Канада.
	— Не ти ли се струва, че се приближава малко повече, отколкото подобава на един преминаващ непознат?
	— Или е прекалено приятелски настроен, или иска да прочете табелките с имената ни.
	Пит се взря през бинокъла си към кабината на самолета, който сега летеше успоредно на хеликоптера на НЮМА на разстояние не повече от 50 метра (164 фута).
	— Какво виждаш? — попита Джордино, като пилотираше внимателно.
	— Някакъв тип ме зяпа през бинокъл — отвърна Пит, ухилен.
	— Може би трябва да им извикаме и да ги поканим при нас на бурканче с горчица Грей Пупън.
	Пътникът в хидроплана свали бинокъла си за момент, за да разтрие очите си, преди отново да поднови наблюдението си. Пит притисна лакти към тялото си, за да получи по-стабилен изглед. Когато свали бинокъла си, той вече не се смееше.
	— Един стар приятел от Перу — каза той със студена изненада.
	Джордино се извърна и погледна Пит с любопитство.
	— Стар приятел?
	— Човекът, който се представяше за доктор Милър, се е върнал да ни преследва като призрак.
	Усмивката на Пит се върна — този път сатанинска и зловеща. След това той махна с ръка.


	Ако Пит бе изненадан от неочакваната среща, Сарасон бе като ударен с гръм.
	— Ти! — простена той.
	— Какво каза? — попита Оксли.
	Зашеметен при вида на човека, който му бе причинил толкова мъка, и изпитвайки съмнение да не би въображението му да го е подвело, Сарасон фокусира наново бинокъла си и започна да наблюдава дявола, който се хилеше с прокобна усмивка и махаше бавно с ръка, подобно на опечален мъж на погребение, който маха за сбогом на мъртвеца, преселил се в отвъдното. Леко преместване на бинокъла и лицето му стана бледо като платно, когато разпозна Джордино на пилотското място.
	— Мъжете в онзи хеликоптер — каза той с хрипкав глас — са онези, които провалиха нашата операция в Перу.
	Оксли изглеждаше неубеден.
	— Помисли си колко малко вероятно е това, братко. Сигурен ли си?
	— Те са, не може да са други. Лицата им са запечатани в съзнанието ми. Това, което те сториха, струваше на нашата фамилия милиони долари, изразени в исторически предмети, които по-късно бяха конфискувани от перуанските археолози.
	Мур слушаше внимателно.
	— Защо са тук?
	— За същата цел, за която сме и ние. От някого трябва да е изтекла информация за нашия проект. — Той се обърна и погледна разгневено Мур. — Може би добрият професор има приятели в НЮМА?
	— Единствената ми връзка с правителството е на петнадесети април, когато плащам своя данък общ доход — каза сприхаво Мур. — Които и да са те, те не са мои приятели.
	Оксли продължаваше да се колебае.
	— Хенри е прав. Той не е могъл да осъществи външен контакт. Мерките ни за сигурност са много строги. Твоето твърдение би имало повече смисъл, ако те бяха митнически служители, а не учени или инженери от океанографска изследователска агенция.
	— Не, кълна се, това са същите типове, които се появиха изневиделица и спасиха археоложката и фотографа от свещения кладенец. Имената им са Дърк Пит и Ал Джордино. Пит е по-опасният от двамата. Той бе този, който уби моите хора и направи Тупак Амару импотентен. Трябва да ги проследим и да открием оперативната им база.
	— Имам достатъчно гориво да се върна само до Гуаймас — каза Оксли. — Ще трябва да ги пуснем да си вървят.
	— Принуди ги да кацнат, принуди ги да катастрофират — настоя Сарасон.
	Оксли поклати глава.
	— Ако са толкова опасни, колкото предполагаш, те може и да са въоръжени, а ние не сме. Успокой се, братко, пак ще се срещнем с тях.
	— Те са отрепки, които използват НЮМА за прикритие, за да стигнат до съкровището преди нас.
	— Помисли върху това, което казваш — изрече грубо Мур. — Абсолютно невъзможно е те да знаят къде да търсят. Жена ми и аз сме единствените, които някога са дешифрирали изображенията върху златните одежди на мумията. Или това е съвпадение, или ти имаш халюцинации.
	— Както и брат ми може да ти каже — отвърна студено Сарасон, — аз не съм от тези, които имат халюцинации.
	— Голямо чудо, двама особняци, водолази от НЮМА, които обикалят света, за да се сражават със злото — възрази му остро Мур. — По-добре е да спреш да се горещиш.
	Сарасон не чу Мур. Мисълта за Амару задейства нещо вътре в него. Той бавно възвърна самообладанието си. Първоначалният шок бе заместен от злоба и ненавист. Той нямаше търпение да развърже бясното куче от Андите.
	— Този път — промърмори той със злорадство — те ще бъдат тези, които ще платят.


	Джоузеф Золар бе най-сетне пристигнал с реактивния си самолет и чакаше в трапезарията на хасиендата заедно с Мики, когато търсачите влязоха уморено и седнаха.
	— Мисля, че не е необходимо да питам дали сте открили нещо. Изражението по лицата ви говори за неуспех.
	— Ще го намерим — каза Оксли, прозявайки се. — Демонът трябва да бъде някъде там.
	— Аз не съм толкова уверен — промърмори Мур, като се пресягаше за чаша изстудено шардоне. — Ние почти привършихме островите, където да търсим.
	Сарасон се приближи и потупа братски Золар по двете рамене.
	— Очаквахме те преди три дни.
	— Забавих се. Една сделка, която ни донесе чиста печалба от милион и двеста хиляди швейцарски франка.
	— Търговец?
	— Колекционер. Саудитски шейх.
	— Как мина сделката с Винсенте?
	— Продадох му всичкото наведнъж, с изключение на онези проклети индиански церемониални идоли. Поради някаква необяснима причина те го накараха да загуби ума и дума от страх.
	Сарасон се засмя.
	— Може би е проклятието.
	Золар сви безразлично рамене.
	— Ако те идват с проклятие, това просто означава, че следващият потенциален купувач ще трябва да плати и нещо отгоре.
	— Донесе ли идолите със себе си? — попита Оксли. — Бих искал да им хвърля един поглед.
	— Те са опаковани в една кутия вътре в багажника на самолета. — Золар погледна с възхищение кесадията*, която бе поставена пред него в една чиния. — Надявах се, че ще ме поздравите с добри новини.
	[* Кесадия — мексиканско ястие, състоящо се от царевична питка, напълнена със сирене, тиквени цветове или плънка с подправки, след което се сгъва и пържи. — Б.пр.]
	— Не може да се каже, че не опитахме — отвърна Мур. — Изследвахме всяка скала, която стърчи от морето, като започнахме от устието на река Колорадо и стигнахме на юг до Кабо Сан Лукас, но не видяхме нищо, което дори и смътно да наподобява каменен демон с крила и змийска глава.
	— Макар че мразя да съм носител на лоши вести, трябва да съобщя и за друго неприятно нещо — каза Сарасон на Золар. — Срещнахме нашите приятели, които забъркаха оная каша в Перу.
	Золар го погледна озадачен.
	— Не и онези двама дяволи от НЮМА?
	— Същите. Колкото и невероятно да звучи, мисля, че и те търсят златото на Хуаскар.
	— Принуден съм да се съглася — каза Оксли. — Защо иначе ще изскочат в същия район?
	— Невъзможно е те да знаят нещо, което ние не знаем — каза Золар.
	— Може би са ви проследили — каза Мики, като вдигна чашата си, докато Хенри й наливаше вино.
	Оксли поклати глава.
	— Не, нашият амфибий има два пъти по-голям обхват на прелитане с едно зареждане на гориво.
	Мур се обърна към Золар.
	— Жена ми може би е права. Вероятността това да е било случайна среща е по-малка от нула.
	— Как ще действаме? — попита Сарасон, без да се обръща директно към някого.
	Золар се усмихна.
	— Мисля, че мисис Мур ни даде отговора.
	— Аз? — зачуди се Мики. — Всичкото, което предположих бе…
	— Че те може да са ни проследили. Е, и?
	Золар я погледна лукаво.
	— Първо ще накараме нашите подкупни приятелчета от местните правоохранителни органи да заработят парите си, като разузнаят и установят местоположението на оперативната база на нашите конкуренти. След като я открием, тогава ние ще бъдем тези, които ще ги проследим.


>>	38

	Оставаше само половин час до здрачаване, когато Джордино приземи леко хеликоптера вътре в окръжността, изрисувана с бяла боя върху товарната палуба на „Алхамбра“. Моряците, които се казваха просто Исус и Гато, се приближиха до машината, за да я вкарат вътре в просторната палуба за автомобили, където щяха да я застопорят.
	Лорън и Гън стояха извън обхвата на роторните витла. Когато Джордино завъртя ключа за запалване и спря двигателя, те пристъпиха напред. Не бяха сами. От сянката на огромната надстройка на ферибота излязоха мъж и жена и се присъединиха към тях.
	— Някакъв успех? — извика Гън през стихващото биене на витлата към Джордино, който се бе показал през отворения прозорец на кабината.
	Джордино му отговори с обърнат надолу палец.
	Пит слезе от пътническата врата на хеликоптера и сключи гъстите си черни вежди в изненада.
	— Не очаквах да видя вас двамата отново, поне не и тук.
	Доктор Шанън Келси се усмихна с хладно достойнство, докато Майлс Роджърс здравата разтърси ръката на Пит в искрен изблик на приятелски чувства.
	— Надявам се, че нямате нищо против нашето внезапно появяване тук — каза Роджърс.
	— Ни най-малко. Радвам се да ви видя. Предполагам, че всички сте се представили един на друг.
	— Да, всички се запознахме. Шанън и аз въобще не очаквахме, че ще бъдем приветствани от един член на Конгреса и от заместник-директор на НЮМА.
	— Доктор Келси ми достави удоволствието да науча за нейните приключения в Перу — каза Лорън с тих и гърлен глас. — Животът й е бил много интересен.
	Джордино излезе от хеликоптера и загледа пришълците с интерес.
	— Привет, привет, цялата банда вече е тук — поздрави ги той. — Това сбирка на стари приятели ли е, или ловна дружинка, тръгнала на лов за една стара мумия?
	— Да, какво ви води в нашия скромен ферибот в Морето на Кортес? — попита Пит.
	— Агенти от федералните служби помолиха Майлс и мен да оставим всичко в Перу и да долетим тук, за да ви помогнем в търсенето — отвърна Шанън.
	Пит погледна Гън.
	— Федерални агенти?
	Гън сви рамене в неведение и вдигна един лист хартия.
	— Факсът, който ни информираше за тяхното пристигане, дойде един час след като те се появиха с едно взето под наем корабче. Гостите настояха да изчакаме вашето завръщане, преди да разкрият целта на посещението си.
	— Те бяха митнически агенти — Майлс осветли Пит. — Появиха се в Пуебло де лос Муертос с голяма клечка от Държавния департамент и апелираха към патриотизма ни.
	— Майлс и аз бяхме помолени да идентифицираме и фотографираме съкровището на Хуаскар, след като го откриете — обясни Шанън. — Те дойдоха при нас заради познанията ми в областта на културата и историята на Андите, репутацията на Майлс като фотограф и най-вече заради скорошните събития, в които НЮМА и ние бяхме въвлечени.
	— И вие доброволно приехте — предположи Пит.
	Роджър отговори:
	— Когато митническите агенти ни информираха, че бандата контрабандисти, които срещнахме в Андите, е свързана с фамилия нелегални търговци на произведения на изкуството, които също търсят съкровището, ние започнахме да си стягаме багажа.
	— Фамилията Золар?
	Роджърс кимна.
	— Възможността, че бихме могли да окажем помощ при залавянето на убиеца на доктор Милър, бързо взе връх над всякакво нежелание за намеса.
	— Почакай малко — каза Джордино. — Фамилия Золар са свързани с Амару и „Солпемачако“?
	Роджърс кимна отново.
	— Не ви ли казаха? Никой ли не ви е информирал, че „Солпемачако“ и Золар са едни и същи лица?
	— Предполагам, че са забравили — каза саркастично Джордино.
	Той и Пит си размениха многозначителни погледи. Всеки прочете мислите на другия и те тихомълком решиха да не споменават за неочакваната им среща със самозванеца доктор Милър.
	— Бяхте ли осведомени за упътванията и указанията, които дешифрирахме от кипуто? — Пит попита Шанън, сменяйки темата.
	Шанън кимна.
	— Даден ми беше пълния превод.
	— От кого?
	— Куриерът, който ми го достави лично, бе агент на ФБР.
	Пит погледна Гън, след това Джордино с измамно спокойствие.
	— Сюжетът се изостря. Учуден съм, че Вашингтон не е изпратил осведомителни бюлетини за издирването до новинарските медии и не е продал авторските права за филма на Холивуд.
	— Ако се разчуе — каза Джордино, — всички търсачи на съкровища оттук до полярните шапки ще се втурнат към Залива като бълхи след болен от хемофилия Сан Бернар.
	Умората започна да стяга Пит в железни клещи. Крайниците му бяха схванати и безчувствени, гърбът го болеше. Тялото му жадуваше за легло и почивка. Той имаше пълното основание да бъде уморен и обезкуражен. Какво, по дяволите, помисли си той, защо да не сподели отчаянието си. Нямаше никакъв смисъл да носи кръста самичък.
	— Неприятно ми е да го кажа — бавно промълви той, като гледаше втренчено Шанън, — но изглежда, че ти и Майлс сте били напразно път дотук.
	Шанън го погледна изненадано.
	— Не сте открили мястото на съкровището?
	— Някой да ти е казал противното?
	— Вярвахме, че си установил с точност неговото местоположение — каза Шанън.
	— Взели сте желаното за действително — каза Пит. — Не сме видели и следа от каменна скулптура.
	— Запозната ли сте със символа ориентир, описан от кипуто? — Гън попита Шанън.
	— Да — отвърна без колебание тя. — Демонио дел Муертос.
	Пит въздъхна.
	— Демонът на мъртвите. Доктор Ортис ни каза. Получавам най-слабата оценка в класа за това, че не направих връзката.
	— Спомням си — каза Гън. — Доктор Ортис извършваше разкопките на една голяма гротескна скална скулптура, която имаше огромни зъби, и я описа като чачапойския бог на подземния свят.
	Пит повтори точните думи на доктор Ортис.
	— Отчасти ягуар, отчасти кондор, отчасти змия, той забивал острите си извити зъби във всеки, който дръзвал да наруши спокойствието на мъртвите.
	— Тялото и крилата са покрити с люспи на гущер — допълни Шанън описанието.
	— Сега, когато знаете какво точно търсите — каза Лорън с възобновен ентусиазъм, — търсенето би трябвало да върви по-лесно.
	— Значи сега знаем самоличността на звяра, който пази съкровището — каза Джордино, връщайки разговора отново на земята. — И какво от това? Дърк и аз изследвахме всички острови, които имат търсените черти, но останахме с празни ръце. Изчерпихме нашия район на издирване. А ако сме изпуснали нещо, нашите конкуренти най-вероятно са го отметнали от списъка си.
	— Ал е прав — призна Пит. — Няма повече места за претърсване.
	— Сигурни ли сте, че не сте видели никакви следи от демона? — попита Роджърс.
	Джордино поклати глава.
	— Нито дори люспа или зъб.
	Шанън се намръщи в израз на поражение.
	— Тогава митът е просто това, което е… един мит.
	— Съкровище, което никога не е съществувало — промърмори Гън. Той се строполи отчаяно върху една дървена пътническа пейка. — Всичко свърши — бавно каза той. — Ще се обадя на адмирала и ще му кажа, че прекратяваме проекта.
	— Сигурно и съперниците ни в хидроплана ще преустановят търсенето и ще отлетят при залез-слънце — каза Джордино.
	— За да се прегрупират и опитат отново — каза Пит. — Те не са от хората, които ще се откажат така лесно от съкровище на стойност един милиард долара.
	Гън вдигна поглед към него изненадан.
	— Вие сте ги видели?
	— Махнахме им пътьом — отвърна Пит, без да се впуска в подробности.
	— Колко жалко, че няма да можем да заловим убиеца на доктора — тъжно каза Роджърс. — Аз хранех големи надежди, че ще бъда също така и първият, който ще фотографира съкровищата и златната верига на Хуаскар.
	— Провал — промърмори Гън. — Пълен провал.
	Лорън се отпусна на пейката до Гън.
	— Какъв позор, след като всички хвърлиха толкова много сили.
	Пит внезапно се оживи, отърси се от умората и изтощението и възвърна предишния си оптимизъм.
	— Не мога да говоря от името на всички вас, жалки черногледци, но аз смятам да се изкъпя, да си забъркам една текила с лед и лимон, да си опека пържола, да се наспя здравата и сутринта да изляза и да намеря онова грозно същество, пазещо съкровището.
	Всички го зяпнаха така, сякаш бе получил мозъчен удар. Всички, с изключение на Джордино. Не му беше нужно да бъде ясновидец, за да разбере, че Пит бе надушил някаква следа.
	— Имаш вид на възкръснал християнин. На какво се дължи тази промяна в теб?
	— Спомняш ли си, когато издирвателен екип на НЮМА откри един параход на сто и шестдесет години, който принадлежеше на Републиканския флот на Тексас?
	— Това беше през 1987, нали? Корабът се казваше „Завала“.
	— Същият. И спомняш ли си къде бе открит?
	— Под един паркинг в Галвестън.
	— Загря ли номера?
	— Аз определено нищо не загрявам — троснато рече Шанън. — Накъде биеш?
	— Чий ред е да приготвя вечерята? — попита Пит, без да й обръща внимание.
	Гън вдигна ръка.
	— Тази вечер аз съм в камбуза. Защо питаш?
	— Защото след като всички се насладим на една приятна вечеря и един-два коктейла, аз ще разкрия гениалния си план.
	— Кой остров си избрал? — попита язвително Шанън. — Бали Ха’и или Атлантис?
	— Няма никакъв остров — отвърна тайнствено Пит. — Въобще няма никакъв остров. Съкровището, което никога не съществувало, но съществува, се намира на суха земя.


	Час и половина по-късно, с Джордино на щурвала, старият ферибот обърна курс и веслените му колела го подкараха на север обратно към Сан Фелипе. Докато Гън, подпомаган от Роджърс, приготвяше вечерята в камбуза на ферибота, Лорън претърси целия кораб, за да открие Пит и го намери накрая, седнал на един сгъваем стол, долу в машинното отделение. Там той бъбреше с главния механик, като същевременно попиваше звуците, миризмите и движенията на чудовищните двигатели на „Алхамбра“. Той имаше вид на човек, изпаднал в неприкрита еуфория. Тя се приближи откъм гърба му, носейки малка бутилка с бланко текила и чаша с лед.
	Гордо Падила пушеше угарка от пура и бършеше с чист парцал два месингови манометри за пара. Той носеше протрити каубойски ботуши, тениска, изпъстрена с ярки рисунки на тропически птици и чифт панталони, срязани при коленете. Лъскавата му старателно зализана коса бе гъста като блатна трева, а кестенявите очи в кръглото му лице галеха с поглед двигателите със същата страст, с каквато биха съзерцавали изящното тяло на някоя манекенка с бикини.
	Много хора смятат, че повечето корабни механици са едри, темпераментни мъже с космата гръд и яки мускулести ръце, нашарени с пъстри татуировки. Падила обаче изглеждаше като мравка, пълзяща по огромните предавателни валове на двигателите. Поради малкия си ръст и тегло той лесно би могъл да стане ездач на расов кон.
	— Жена ми Роза — каза той между глътките бира „Текате“ — смята, че аз обичам тези машини повече от нея. А аз й казвам, че те са по-добри от любовница. Първо, че са много по-евтини и второ, че не трябва да се промъкваш из разни тесни улички, за да ходиш при тях.
	— Жените никога не разбират привързаността, която един мъж може да изпитва към една машина — съгласи се Пит.
	— Жените не могат да изпитват чувства към омазани с грес предавки и бутала — каза Лорън, като плъзна ръка под предницата на хавайската риза на Пит, — тъй като тези чаркове са лишени от чувства.
	— Е, красива госпожо — каза Падила, — вие не можете да си представите удовлетворението, което изпитваме, след като сме съблазнили една машина да заработи гладко.
	Лорън се засмя.
	— Не, и не искам. — Тя погледна нагоре към огромната А-образна рамка, която носеше люлеещите се предавателни лостове, след което отправи поглед към огромните цилиндри, парните кондензатори и котлите. — Но трябва да призная, че това е един внушителен апарат.
	— Апарат? — Пит я хвана здраво през кръста. — В светлината на съвременните дизелови турбини, двигателите с люлеещ се предавателен лост изглеждат като антики. Но когато погледнеш назад към технологиите за проектиране и производство, които са били съвършени за времето си, тези двигатели представляват красноречиво свидетелство за гения на нашите деди.
	Тя му подаде малката бутилка с текила и чашата след.
	— Стига с тези мъжки врели-некипели за смърдящи стари машини. Глътни това набързо. Вечерята ще е готова след десет минути.
	— Не оценяваш изящните неща в живота — каза Пит, като търкаше нос в ръката й.
	— Избирай. Машините или мен?
	Той погледна нагоре към буталния прът, който спускаше и вдигаше люлеещия се лост.
	— Не отричам, че имам слабост към движенията на едно машинно бутало. — Той се усмихна закачливо. — Но с готовност признавам, че доста неща могат да се кажат и за галенето на онова същество, което се гуши с нежност в теб*.
	[* Непреводима игра на думи. Stroke (англ.) означава както „движение, ход на бутало“, така и „галя, милвам“. — Б.пр.]
	— Ето една утешителна мисъл за всички жени по света.
	Исус се спусна надолу по вертикалната стълба от палубата за автомобили и каза нещо на испански на Падила. Падила го изслуша, кимна и погледна към Пит.
	— Исус казва, че от половин час насам се виждат светлини на самолет, който кръжи над ферибота.
	Пит се загледа за миг в гигантския вал, който въртеше веслените колела. След това стисна Лорън през кръста и каза кратко:
	— Добър знак.
	— Знак за какво? — попита любопитно тя.
	— Хората от другата страна — каза оживено той. — Те са се провалили и сега се надяват да ни проследят до златната жила. По този начин нашият екип получава преимущество.


	След една обилна и вкусна вечеря на една от тридесетте маси в зейналото празно помещение за пътници във ферибота, масата бе разчистена и Пит разпъна върху нея една карта на морето и две геоложки карти на северното континентално крайбрежие. Той започна да говори отчетливо и прецизно, като излагаше мислите си с такава яснота, че присъстващите бяха готови да повярват, че те са техни собствени.
	— Ландшафтът не е същият. През последните близо петстотин години са се извършили големи промени. — Той направи пауза и сложи една до друга трите карти, като по този начин се получи обща панорама на пустинния участък от горния бряг на Залива на север до долината Коачела в Калифорния.
	— Преди хиляди години Морето на Кортес се е простирало до сегашната колорадска пустиня и Импириъл Валей над езерото Солтън Сий. През вековете река Колорадо причинявала наводнения и отнасяла огромни количества тиня в морето, като накрая образувала делта и наносна дига в северната му част. Това натрупване на тиня оставило зад себе си една голяма водна маса, която по-късно станала известна като езеро Кахулал, получило името си, предполагам, от индианците, които населявали бреговете му. Ако се разходите из подножието на планината, която обгражда басейна, вие все още може да видите древната крайбрежна линия и да намерите морски черупки, пръснати из пустинята.
	— Кога е пресъхнало? — попита Шанън.
	— Между 1100 и 1200 година след Христа.
	— Тогава откъде е дошло езерото Солтън Сий?
	— В опит да се напои пустинята е бил построен канал, който да носи вода от река Колорадо. През 1905 година след необичайни за сезона проливни дъждове и силно затлачване, реката излязла от бреговете на канала и водата се изляла в най-ниската част на басейна на пустинята. Със сетни усилия бил построен бент, който спрял потока, но вече се било изляло достатъчно количество вода, което образувало Солтън Сий, с повърхност осемдесет метра под морското равнище. В действителност това е едно голямо езеро, което в края на краищата ще последва съдбата на езерото Кахулал, независимо от дренирането на напоителните съоръжения, което временно е стабилизирало сегашния му размер.
	Гън извади една бутилка мексиканско бренди.
	— Малка пауза, за да може алкохолът да засили кръвообращението. — Тъй като нямаше под ръка истински чаши за коняк, той наля брендито в пластмасови чашки, след което вдигна своята. — Да пием за успеха.
	— Точно така — каза Джордино. — Удивително е как едно солидно хапване и глътка бренди променят настроението на човек.
	— Всички се надяваме, че Дърк е открил ново решение — каза Лорън.
	Пит не каза нищо, но се надвеси над картите и начерта една дъга през пустинята с червен флумастер.
	— Това е приблизително мястото, докъдето се е простирал Заливът в края на петнадесети век, преди наносната тиня от реката да е започнала да се отлага и натрупва в южна посока.
	— По-малко от километър от сегашната граница между Съединените щати и Мексико — отбеляза Роджърс.
	— Област, която сега е покрита главно с мочурища, известна като Лагуна Салада.
	— Какво общо има това блато с нашата работа? — попита Гън.
	Лицето на Пит светна като на корпоративен изпълнителен директор, който се кани да съобщи на акционерите си, че ще получат тлъст дивидент.
	— Островът, където инките и чачапойците са заровили златната верига на Хуаскар, вече не е остров.
	След това той седна и отпи от брендито си, изчаквайки разкритието да стигне до съзнанието на всички.
	Сякаш изкомандвани от сержант по време на военно учение, всички се струпаха над картите и започнаха да разучават дъгата, с която Пит бе маркирал древната брегова линия. Шанън посочи една малка змия, която Пит бе нарисувал. Тя се бе увила около една висока скала, издигаща се на половината път между блатото и подножието на планината Лас Тинахас.
	— Какво означава змията?
	— Нещо като „X“, с което съм отбелязал мястото.
	— Отбелязал си един малък хълм, който според котите от профила на терена се издига на близо петстотин метра височина.
	— Или около хиляда и шестстотин фута — изчисли Джордино.
	— Как се нарича? — зачуди се Лорън.
	— Серо ел Капироте — отвърна Пит. — „Капироте“ на английски означава висока, островърха церемониална шапка или нещо подобно на конусовидната книжна шапка, която в училище слагат за наказание върху главите на ленивите деца.
	— Значи ти смяташ, че тази стръмна скала в средата на пустошта е нашето място със съкровището? — попита Роджърс.
	— Ако разгледаш отблизо картите, ще откриеш няколко други малки възвишения с остри върхове, които се издигат около блатото от повърхността на пустинята. Всичките те отговарят на общото описание. Но аз залагам парите си на Серо ел Капироте.
	— Какво те води към такова безкомпромисно решение? — попита Шанън.
	— Поставих се на мястото на инките и избрах най-доброто място, където да скрия най-голямото съкровище на света по онова време. Ако аз бях генерал Неймлап, щях да търся най-внушителния остров в горния край на морето, на колкото е възможно по-голямо разстояние от омразните испански завоеватели. Върхът Серо ел Капироте е бил в общи линии най-далечното място, до което той е могъл да стигне през първата половина на шестнадесети век, а височината му го прави и най-внушителното.
	Настроението върху пътническата палуба се подобряваше с всеки изминал миг. В един проект, който бе на косъм от провала, бе вдъхната нова надежда. Непоклатимата увереност на Пит бе заразила всички. Дори Шанън удряше яки глътки от брендито и се хилеше като кръчмарка от Додж Сити. Всички се радваха така, сякаш бяха отхвърлили всякакво съмнение зад борда. Изведнъж всички сметнаха намирането на демона, кацнал на върха на Серо ел Капироте, за повече от сигурно.
	Ако присъстващите бяха доловили и най-малкия намек, че Пит имаше известни резерви, приповдигнатото им настроение щеше да се изпари яко дим. Пит бе сигурен в заключенията си, но бе и твърде прагматичен, за да не изпитва известни съмнения.
	След това идваше и тъмната страна на медала. Той и Джордино не бяха споменали, че в лицето на един от другите търсачи бяха разпознали убиеца на доктор Милър. И двамата вътре в себе си съзнаваха, че Золар или Солпемачако, или с каквито и да било други фалшиви имена, с които се подвизаваха в тази част на света, не знаеха, че съкровището бе вече пред погледа на Пит.
	В съзнанието си Пит започна да си представя Тупак Амару и погледа на студените му безжизнени очи и разбра, че търсенето на съкровището щеше да се превърне в опасна и безмилостна игра на живот и смърт.


>>	39

	Те поеха курс с „Алхамбра“ на север, преминаха покрай Пунта Сан Фелипе и хвърлиха котва, когато веслените колела започнаха да оставят следи от червеникава тиня във водната диря след кораба. Няколко километра пред тях на хоризонта, широко и плитко, зееше устието на река Колорадо. От двете страни на тъмните, поели сол от залива води на реката, се простираха пустите, напълно лишени от растителност, блатисти низини. Малко планети във вселената можеха да изглеждат толкова нещастни и мъртви.
	Пит бе втренчил поглед в суровия пейзаж през предното стъкло на хеликоптера, докато ръцете му нагласяваха предпазните колани. Шанън бе настанена на седалката на втория пилот със здраво стегнати ремъци, докато Джордино и Роджърс седнаха отзад в пътническата част на кабината. Пит махна на Гън, който вдигна два пръста в знака на победата и на Лорън, която на свой ред му изпрати въздушна целувка.
	Ръцете му затанцуваха по лостовете за задаване ъгъл на лопатките, витлата се завъртяха, набирайки обороти, и след малко целият фюзелаж започна да вибрира. „Алхамбра“ започна да се отдалечава и той плъзна хеликоптера косо над водата подобно на лист, носен от вятъра. След като се отдалечи на безопасно разстояние от ферибота, той леко бутна напред лоста за увеличаване на подемния ъгъл на въртящите се лопатки и летателният апарат започна да се изкачва диагонално в северна посока. На 500 метра височина (1640 фута) Пит нагласи лостовете за управление и пое хоризонтален курс.
	Той летя в продължение на десет минути над сивите води на горната част на залива, преди да пресече бреговата ивица и да се озове над мочурищата на Лагуна Салада. Огромната част от низината бе наводнена от падналите наскоро дъждове и мъртвите клони на мескитите се издигаха над пропитата със сол вода подобно на ръце на скелети, протегнати нагоре в търсене на спасение.
	Гигантското блато скоро остана назад и Пит направи вираж с хеликоптера над пясъчните дюни, които се простираха от планините до ръба на Лагуна Салада. Сега повърхността под хеликоптера заприлича на лунен пейзаж в избелели кафяви тонове. Неравният скалист терен изглеждаше страховит. Красив за окото, но смъртоносен за тялото, което трудно би оцеляло долу под изгарящия блясък на слънцето.
	— Има асфалтов път — съобщи Шанън, сочейки надолу.
	— Магистрала номер пет — каза Пит. — Тя върви от Сан Фелипе до Мексикали.
	— Това част от пустинята Колорадо ли е? — попита Роджърс.
	— Пустинята на север от границата е наречена така заради река Колорадо. Всъщност всичко това е част от пустинята Сонора.
	— Доста негостоприемна страна. Не бих желал да вървя през нея.
	— Тези, които не обичат пустинята, умират в нея — каза замислено Пит. — Онези, които я почитат, намират, че тя е непреодолимо привлекателна като място за живеене.
	— Долу наистина ли живеят хора? — попита Шанън с изненада.
	— Главно индианци — отвърна Пит. — Пустинята Сонора е може би най-красивата от всички пустини на света, въпреки че гражданите на централно Мексико я смятат за техните Озарки*.
	[* Озарки — група ниски планини в щатите Мисури, Арканзас и Оклахома. — Б.пр.]
	Джордино се показа навън през един страничен прозорец, за да получи по-добър изглед и се взря в далечината през своя верен бинокъл. Той потупа Пит по рамото.
	— Твоето страхотно местенце се появи вляво.
	Пит кимна, въведе незначителна промяна в курса и се взря в самотната планина, която се издигаше от повърхността на пустинята точно пред тях. Името й, Серо ел Капироте, бе подходящо избрано. Въпреки че не бе напълно конична по форма, тя леко наподобяваше островърхата шапка, слагана за наказание на главите на ленивите ученици, като върха й тук бе леко сплескан.
	— Струва ми се, че най-отгоре, на върха й, мога да различа скулптура, наподобяваща животно — отбеляза Джордино.
	— Ще се снижа и ще направя кръг над нея — отвърна му Пит.
	Той намали скоростта и направи завой към върха на планината. Приближи се и започна да кръжи предпазливо, като следеше за внезапни низходящи течения. След това доближи хеликоптера до гротескното каменно изображение и застана почти лице в лице с него. Със зяпнала уста, то сякаш ги гледаше с войнственото изражение на гладно куче, охраняващо складове за отпадно желязо.
	— Насам, насам, народе — започна да вика Пит, сякаш бе викач на някой панаир, който иска да привлече повече посетители на представлението, — ела насам и виж смразяващия демон на подземния свят, който размесва карти с носа си и ги раздава с пръстите на краката си.
	— Той съществува — извика Шанън, почервеняла от вълнение, както и всички останали. — Той наистина съществува.
	— Прилича на похабена от времето готическа скулптура на водолей — каза Джордино, като успешно овладя емоциите си.
	{img:kapirote.png}
	— Трябва да кацнеш — нареди му Роджърс. — Трябва да го погледнем по-отблизо.
	— Има твърде много високи скали около скулптурата — каза Пит. — Ще трябва да намеря някое равно място, където да се приземя.
	— Има една малка площадка без камъни на около четиридесет метра отвъд демона — каза Джордино, като посочи през предното стъкло над рамото на Пит.
	Пит кимна и направи вираж около извисяващата се в небето скална скулптура, за да може да се приближи, следвайки вятъра, който духаше през планината от запад. Той намали скорост и дръпна назад лоста за ъгъла на лопатките. Тюркоазният хеликоптер увисна за момент във въздуха, след което кацна на единственото открито пространство върху каменния връх на Серо ел Капироте.
	Пръв слезе Джордино, носейки укрепителни въжета, които завърза за хеликоптера и уви около близките големи камъни. Когато привърши тази операция, той отиде пред кабината на хеликоптера и прекара хоризонтално длан през гърлото си. Пит изключи двигателя. Въртящите се витла забавиха обороти и спряха.
	Роджърс скочи долу и предложи ръка на Шанън. Едва стъпила на земята, тя се втурна през неравния терен към каменното изображение. Последен от хеликоптера слезе Пит, но не последва останалите. Той небрежно вдигна бинокъла си и започна да разглежда небето в посоката, от която долиташе едва доловим шум на самолетен двигател. Самолетът представляваше само една малка сребърна точица на фона на синия небосвод. В стремежа си да остане незабелязан пилотът поддържаше височина от 2000 метра (6500 фута). Но Пит не можеше да бъде заблуден. Интуицията му подсказваше, че някой бе започнал да ги следи от момента, в който те бяха излетели от „Алхамбра“. Това, че сега бе съзрял врага, само потвърди подозренията му.
	Преди да се присъедини към останалите, които вече се бяха събрали около каменния звяр, той пристъпи за момент до ръба на скалистата планина и погледна надолу. Изпита облекчение, че не му се бе наложило да изкачва върха оттам. Откритата панорама на пустинята бе изумителна. Октомврийското слънце обагряше скалите и пясъка в ярки цветове, които през горещото лято се превръщаха в безизразно сиви. На юг проблясваха водите на Залива, а планинските вериги от двете страни на мочурливата низина на Лагуна Салада се издигаха величествено, обгърнати от лека мараня.
	Вътре в себе си той почувства удовлетворение. Предположението му се бе оказало вярно. Древните наистина бяха избрали внушително място, където да скрият съкровището си.
	Когато той най-сетне се приближи до огромното каменно животно, Шанън извършваше подробни измервания на тялото на ягуара, докато Роджърс непрекъснато щракаше с фотоапарата си и сменяше лента след лента. Джордино внимателно изследваше пиедестала за следи от входа към тунела, който водеше надолу във вътрешността на планината.
	— Породата му от очаквания вид ли е? — попита Пит.
	— Определено има чачапойско влияние — каза Шанън, с пламнало от възбуда лице. — Изключителен образец на тяхното изкуство. — Тя отстъпи назад, сякаш се любуваше на картина, окачена в някоя галерия. — Виж как мотивите върху люспите са повтарят с най-малки подробности. Те напълно съвпадат с онези върху скулптурите на животните в Пуебло де лос Муертос.
	— Техниката е същата?
	— Почти еднаква.
	— Тогава може би същият скулптор е издялал и тази тук.
	— Възможно е. — Шанън вдигна ръка, доколкото позволяваше ръстът й, и погали долната част на покритата с люспи змийска шия. — Не е било необичайно за инките да наемат чачапойски скулптори.
	— Древните трябва да са имали странно чувство за хумор, за да създадат бог, чийто външен вид би могъл да накара млякото да се пресече.
	— Легендата е неясна, но твърди, че един кондор снесъл яйце, което било глътнато и повърнато след това от ягуар. От изхвърленото обратно яйце се излюпила змия и се плъзнала вътре в морето, където била покрита с люспи като риба. В останалата част от този мит се разказва, че тъй като животното било толкова грозно и отбягвано от другите богове, които водели цветущ живот под слънцето, то живеело под земята, където накрая станало пазител на света на мъртвите.
	— Оригиналът на приказката за грозното патенце.
	— Отвратителен е — каза сериозно Шанън, — но въпреки това не мога да скрия дълбоката тъга, която изпитвам към него. Не знам дали мога правилно да го обясня, но скалата като че ли има свой собствен живот.
	— Разбирам. Аз също усещам нещо повече от една студена скала. — Пит се загледа надолу в едно от крилата, което се бе откъснало от тялото и се бе счупило на няколко парчета. — Бедният той. Изглежда доста трудни времена е преживял.
	Шанън кимна тъжно към каменната скулптура и белезите от куршуми по него.
	— Жалкото е, че местните археолози никога не са разпознали истинската същност на този звяр — това, че той представлява забележително произведение на изкуството на две култури, които са процъфтявали на хиляди километри оттук…
	Пит я прекъсна, като внезапно вдигна ръка за мълчание.
	— Чу ли нещо? Някакъв странен звук, сякаш някой плаче?
	Тя наостри слух и се заслуша, след което поклати глава.
	— Чувам само затвора и механизма за автоматично пренавиване на фотоапарата на Майлс.
	Тайнственият звук, който се бе счул на Пит, изчезна. Той се усмихна.
	— Сигурно е от вятъра.
	— Или от онези, които Демонио дел Муертос пази.
	— Смятах, че той им е гарантирал да почиват във вечен покой.
	Шанън се усмихна.
	— Ние знаем много малко за религиозните обреди на инките и чачапойците. Нашият каменен приятел тук може да не е бил толкова милосърден, за какъвто го смятаме.
	Пит остави Шанън и Майлс да работят и се приближи към Джордино, който почукваше с миньорска кирка по скалата около пиедестала на звяра.
	— Виждаш ли някакви следи от тунел? — попита Пит.
	— Не, освен ако древните не са открили метод за стопяване на скали — отвърна Джордино. — Този голям водолей е издялан от огромна плоча масивен гранит, който образува сърцето на планината. Не мога да намеря никаква издайническа пукнатина около основата на статуята. Ако има проход, то той трябва да е някъде другаде в планината.
	Пит наклони глава, слушайки.
	— Ето го отново.
	— Имаш предвид онзи вой на таласъм?
	— Ти чу ли го? — попита изненадан Пит.
	— Сметнах, че е просто вятърът, който свири през скалите.
	— Няма дори и полъх на вятър.
	През лицето на Джордино премина странно изражение. Той навлажни с езика си единия показалец и опита въздуха.
	— Прав си. Пълно мъртвило е.
	— Звукът не е постоянен — каза Пит. — Чувам го само на интервали.
	— Този и аз го чух. Звучи като лека въздишка и трае около десет секунди, след което изчезва за близо минута.
	Пит кимна, щастлив.
	— Възможно ли е в момента да чуваме някакъв звук от отдушник на пещера?
	— Да видим дали можем да го открием — предложи нетърпеливо Джордино.
	— По-добре ще бъде да изчакаме той да дойде до нас. — Пит намери един камък, който изглеждаше като излят за седалището му и се настани удобно върху него. Той бавно почисти едно петънце от едното стъкло на слънчевите си очила, избърса челото си с цветната носна кърпичка, която висеше от джоба му, сви ръце на фуния до ушите си и започна да върти глава като радарна антена.
	Като часовник, странният вой се появяваше и изчезваше. Пит изчака, докато го чу три пъти последователно. След това махна на Джордино да тръгне по северната страна на върха. Отговор не бе нужен, нямаше и размяна на думи. Те бяха близки приятели още от деца и бяха поддържали близки отношения през годините, прекарани заедно във военновъздушните сили. Когато преди дванадесет години Пит постъпи в НЮМА по молба на адмирал Сандекър, Джордино го последва. С течение на времето те се бяха научили да общуват помежду си без ненужни разговори.
	Джордино се спусна на около 20 метра (65 фута) надолу по един стръмен склон, след което спря. Той застана неподвижно и се заслуша, докато очакваше следващия знак от Пит. При него печалният вой се чуваше по-силно, отколкото при Пит. Но той знаеше, че звукът отекваше от скалите и се изкривяваше. Затова не се поколеба, когато Пит му направи знак да се отдалечи от мястото, където звукът бе най-силен, и му посочи едно място, където склонът на планината внезапно пропадаше надолу в един тесен улей с дълбочина 10 метра (33 фута).
	Докато Джордино лежеше по корем и разсъждаваше как да се спусне в дъното на улея, Пит се приближи, сви се до него и протегна ръка с дланта надолу.
	Воят се чу отново и Пит кимна, усмихвайки се със затворена уста.
	— Чувствам течение. Нещо вътре дълбоко в планината кара въздуха да излиза от някакъв отдушник.
	— Ще взема въже и фенерче от хеликоптера — каза Джордино, като скочи на крака и се понесе в тръст към летателния апарат. След две минути той се върна с Шанън и Майлс.
	Очите й искряха от очакване.
	— Ал казва, че си намерил път към вътрешността на планината.
	Пит кимна.
	— Ще узнаем това след малко.
	Джордино върза единия край на найлоновото въже, което бе донесъл, около една голяма скала.
	— Кой ще има честта?
	— Ще хвърляме ези-тура — каза Пит.
	— Ези.
	Пит подхвърли една четвъртдоларова монета и наблюдаваше как тя с дрънчене се търколи до една малка плоска повърхност между два масивни камъка и спря.
	— Тура, ти губиш.
	Джордино сви рамене, без да се оплаква, направи една примка, надяна я на Пит и го стегна под раменете.
	— Не си прави труда да ме впечатляваш с алпинистка техника. Аз ще те спусна и аз ще те изтегля.
	Пит прие факта, че силата на приятеля му бе по-голяма от неговата. Тялото на Джордино може и да изглеждаше ниско, но раменете му бяха широки като тези на всеки мъж, а мускулестите му ръце бяха досущ като на професионален борец. Всеки, който се опитваше да хвърли Джордино, включително каратисти с черен колан, изпитваха усещането, че са хванати от зъбните колела на някаква машина, от които спасение нямаше.
	— Внимавай да не претриеш въжето — предупреди го Пит.
	— А ти внимавай да не счупиш някой крак, защото ще те оставя на водолея — каза Джордино, като подаваше фенерчето на Пит. След това той започна бавно да отпуска въжето, като спускаше Пит между стените на тесния улей.
	Когато краката на Пит докоснаха дъното, той погледна нагоре.
	— Окей, долу съм.
	— Какво виждаш?
	— Малък процеп в скалата, колкото да пропълзи човек. Влизам вътре.
	— Не сваляй въжето. Може да има отвесен участък непосредствено след входа.
	Пит легна върху стомаха си и започна да пълзи, извивайки тяло през тясната пукнатина. Труднопроходимият участък продължи 3 метра (10 фута), след което входът се разшири дотолкова, че Пит успя да се изправи. Той запали фенерчето и започна да опипва с лъча му стените. Светлината му показа, че се намира в началото на един проход, който изглежда водеше надолу към вътрешността на планината. Подът бе гладък, като на всеки няколко крачки имаше стъпала, изсечени в скалата.
	Край него премина полъх влажен въздух като пара от дъха на великан. Той прокара пръсти по стените на скалата. Те се намокриха от влажната повърхност. Воден от любопитство, Пит тръгна надолу по прохода, докато найлоновото въже не се изопна и му попречи да продължи по-нататък. Той насочи светлината напред в тъмнината. Изведнъж почувства как ледената ръка на страха го сграбчва за врата, когато пред него светнаха чифт очи.
	Там, на пиедестал от черна скала, издялан очевидно от същите ръце, сътворили демона на планинския връх над тях, със свиреп поглед, отправен към входа на прохода, стоеше още един, по-малък Демонио дел Муертос. Този бе инкрустиран с тюркоазни камъни и имаше зъби от бял полиран кварц и червени скъпоценни камъни за очи.
	Пит сериозно се размисли дали да не хвърли въжето и да види какво има по-нататък, но почувства, че няма да бъде честно спрямо другите. Всички трябваше да бъдат вътре в пещерата, за да открият заедно съкровището. Неохотно той се върна до процепа в стената, провря се през него и излезе отново на дневна светлина.
	Когато Джордино му помогна да се прехвърли през ръба на улея, Шанън и Роджърс го чакаха с мълчалива надежда в очите.
	— Какво видя? — изстреля бързо Шанън, неспособна да сдържи вълнението си. — Кажи ни какво откри!
	Пит я погледна за миг с безизразно изражение на лицето, след което се ухили ликуващо:
	— Входът към пещерата се пази от още един демон, но иначе пътят изглежда чист.
	Всички нададоха вик на въодушевление. Шанън и Роджърс се прегърнаха и целунаха. Джордино тупна така яко Пит по гърба, че кътниците му затракаха. Силно любопитство ги обзе, когато те надзърнаха през ръба на улея и отправиха поглед към малкия отвор, който водеше навътре в планината. Никой от тях не виждаше черен тунел, който да води надолу. Погледът им минаваше през скалата, сякаш тя бе прозрачна, и всички виждаха златното съкровище дълбоко долу, в недрата на планината.
	Поне така им се струваше, че го виждат. Но не и на Пит. Очите му претърсваха небето. Дали от предчувствие, интуиция, или може би просто суеверие, той бе получил внезапно видение как хидропланът, който ги бе проследил до демона, се бе впуснал да атакува „Алхамбра“. За момент той го виждаше така ясно, сякаш гледаше телевизия. Гледката определено не бе приятна.
	Шанън забеляза мълчанието и замисленото изражение на Пит.
	— Какво има? Изглеждаш така, сякаш току-що си загубил най-добрата си приятелка.
	— Възможно е — каза мрачно Пит. — Твърде е възможно.


>>	40

	Джордино се върна до хеликоптера и от едно шкафче за багаж извади още едно навито на руло въже, второ електрическо фенерче и един фенер „Колмън“. Въжето провеси на рамото си. Даде фенерчето на Шанън и връчи „Колмън“-а на Роджърс заедно с кутия кибрит.
	— Резервоарът му е пълен с бензин, така че трябва да имаме светлина за повече от три часа.
	Шанън взе безгрижно второто фенерче.
	— Мисля, че ще е най-добре аз да водя.
	Джордино сви рамене.
	— Това ме устройва, щом няма да бъда аз този, който ще настъпва и взривява мините, оставени от инките в пещерата на съдбата.
	Шанън направи кисела физиономия.
	— Много ободряваща мисъл.
	Пит се засмя.
	— Той прекалява с филмите за Индиана Джоунс.
	— Не се отнасяйте пренебрежително към мен — каза тъжно Джордино. — Ще съжалявате някой ден.
	— Надявам се, че няма да е скоро.
	— Колко широк е отворът? — попита Роджърс.
	— Доктор Келси би могла да се промъкне на ръце и колене, но ние, момчета, ще трябва да пълзим като змии, за да влезем вътре.
	Шанън надзърна през ръба и погледна към дъното на пукнатината.
	— Чачапойците и инките никога не биха могли да изтеглят няколко тона злато нагоре по стръмните скали и след това да го спуснат и вкарат вътре през една миша дупка. Те трябва да са намерили по-широк тунел някъде в подножието на планината над нивото на древното море.
	— Би изгубила години да го търсиш — каза Роджърс. — Той трябва да е погребан под свлечени земни маси и ерозията на близо пет века.
	— Обзалагам се, че инките са го запечатали, като са предизвикали срутване — изказа предположение Пит.
	Шанън нямаше намерение да позволи на мъжете да влязат първи. Катеренето по скали и промъкването в тъмни недра бе нейната специалност. Тя нетърпеливо се спусна плавно надолу по въжето, сякаш правеше това по два пъти всеки ден и запълзя навътре в тясното отверстие в скалата. Последва я Роджърс, след него Джордино и накрая Пит.
	Джордино се обърна към Пит.
	— Ако тунелът се срути върху мен, ти ще ме изкопаеш.
	— Не и преди да набера девет-едно-едно.
	Шанън и Роджърс бяха вече изчезнали надолу по каменните стъпала и разглеждаха втория Демонио дел Муертос, когато Пит и Джордино ги настигнаха.
	Шанън се взираше в мотивите, вписани в рибените люспи.
	— Изображенията върху тази скулптура са по-добре запазени от онези върху първия демон.
	— Можеш ли да ги преведеш? — попита Роджърс.
	— Стига да разполагах с повече време. Те изглежда са били издялани набързо.
	Роджърс се загледа в острите издадени зъби в устата на змията.
	— Не се учудвам, че древните са изпитвали страх от подземния свят. Това нещо е толкова грозно, че може да причини диария. Забележете как очите му сякаш следят движенията ни.
	— Достатъчно, за да изтрезнееш — каза Джордино.
	Шанън избърса праха около очите от червени скъпоценни камъни.
	— Червен топаз. Вероятно изкопан от някоя мина на изток от Андите, при Амазонка.
	Роджърс постави фенера „Колмън“ на пода, напомпа го, за да вдигне налягането на горивото и доближи запалена клечка до дюзата. „Колмън“-ът окъпа тунела в ярка светлина на разстояние 10 метра (33 фута) в двете посоки. След това вдигна фенера, за да разгледа скулптурата.
	— Защо втори демон? — попита той, запленен от гледката на добре запазения звяр, който изглеждаше така, сякаш е бил издялан от камъка предния ден.
	Пит потупа змията по главата.
	— Застраховка в случай, че натрапници преминат през първия.
	Шанън близна крайчеца на една носна кърпичка и почисти праха от топазените очи.
	— Изумително е как толкова много древни култури, географски разделени и напълно несвързани една с друга, са създали едни и същи митове. В индийските легенди например кобрите са били считани за полубожествени пазители на подземно царство, пълно с изумителни богатства.
	— Не виждам нищо необикновено в това — каза Джордино. — Четиридесет и девет от всеки петдесет души изпитват смъртен страх от змии.
	Те приключиха краткото си разглеждане на забележителната антична реликва и продължиха надолу по тунела. От влажния въздух, който идваше от вътрешността на планината, по кожата им изби пот. Въпреки влажността те трябваше да стъпват внимателно, тъй като иначе стъпките им вдигаха облаци задушаващ прах.
	— Изкопаването на този тунел трябва да им е отнело години — каза Роджърс.
	Пит протегна нагоре ръка и прокара леко пръсти по варовиковия таван.
	— Съмнявам се дали са започнали да копаят от нулата. Вероятно са насочили усилията си в удължаването на съществуваща кухина. Които и да са били, те не са били ниски.
	— Откъде знаеш?
	— Таванът. Не се налага да се навеждаме. Той е на повече от един фут над главите ни.
	Роджърс направи жест към една голяма чиния, поставена под ъгъл в една ниша в стената.
	— Това е третата поред, която виждам, откакто влязохме. Какво, предполагаш, е било предназначението им?
	Шанън изтри слоя прах, натрупан там от вековете, и видя отражението си в блесналата повърхност.
	— Силно излъскани сребърни рефлектори — обясни тя. — Същата система е била използвана от древните египтяни за осветяване на вътрешните галерии. Когато върху рефлектора на входа паднела слънчева светлина, тя започвала да скача от рефлектор на рефлектор през помещенията и ги осветявала без дима и саждите, които маслените лампи произвеждали.
	— Чудя се дали са знаели, че са прокарали пътя за една екологично чиста технология — промърмори неопределено Пит.
	Отекващият звук от стъпките им се разпространяваше напред и назад, подобно на вълнички по повърхността на езеро. Мисълта, че влизат в мъртвото сърце на планината ги изпълни с едно тайнствено, клаустрофобично усещане. Застоялият въздух стана толкова спарен и тежък от влагата, че навлажни праха по дрехите им. Петдесет метра (164 фута) по-надолу те се озоваха в малка пещера с дълга галерия.
	Пещерата не бе нищо друго, освен една катакомба с изсечени в стените гробници. В тях в цял ръст лежаха мумиите на двадесет мъже, плътно увити във вълнени наметала, украсени с красива бродерия. Това бяха тленните останки на пазачите, които пазеха вярно съкровището дори и след смъртта си, в очакване на завръщането на своите сънародници от една империя, която вече не съществуваше.
	— Тези хора са били огромни — каза Пит. — Те трябва да са стигали на височина до двеста и осем сантиметра, или шест фута и десет инча.
	— Жалко, че не са тук, за да играят в НБА — промърмори Джордино.
	Шанън разгледа отблизо шарките върху наметалата.
	— Легендите твърдят, че чачапойците са били високи като дървета.
	Пит огледа кухината.
	— Един липсва.
	Роджърс го погледна.
	— Кой.
	— Последният, който се е погрижил за погребението на пазачите, които са си отишли преди него.
	След галерията на смъртта те стигнаха до една по-голяма пещера, която Шанън бързо разпозна като жилището на пазачите, преди те да умрат. От пода, който образуваше основата им, се издигаха една широка, кръгла каменна маса и обграждащата я пейка. Масата бе очевидно използвана за хранене. Върху един сребърен поднос, който бе поставен върху гладко излъсканата каменна повърхност заедно с няколко керамични съда за пиене, все още се мъдреха костите на една голяма птица. Леглата бяха изсечени в стените, някои от тях все още с вълнени покривки, прилежно сгънати в средата. Роджърс зърна нещо светло, което лежеше на пода. Той го вдигна и го постави под светлината на „Колмън“-а.
	— Какво е това? — попита Шанън.
	— Масивен златен пръстен, обикновен, без гравюри.
	— Окуражителен знак — каза Пит. — Трябва да сме се приближили до главното хранилище.
	С нарастването на всеобщото вълнение дъхът на Шанън започна да излиза на пресекулки. Тя избърза пред мъжете и премина през още един портал в другия край на жилището на пазачите. След него следваше тесен тунел с извит таван, който приличаше на древен съд за вода. Тунелът бе широк колкото да позволи преминаването на един човек наведнъж и се виеше надолу към вътрешността на планината сякаш до безкрайност.
	— Докъде смяташ, че сме стигнали? — попита Джордино.
	— Чувствам краката си така, сякаш съм вървяла десет километра — отвърна Шанън, внезапно изморена.
	Пит бе измерил с крачки разстоянието, което бяха извървели надолу по каменните стъпала, след като бяха напуснали пещерата с гробниците.
	— Върхът на Серо ел Капироте се намира само на петстотин метра над морското равнище. Бих казал, че сме стигнали нивото на пустинята и сме се спуснали на двадесет-тридесет метра под нея.
	— По дяволите! — изохка Шанън. — Нещо запърха в лицето ми.
	— И в моето — каза Джордино с явно отвращение. — Мисля, че току-що бях декориран с бълвоч от прилеп.
	— Радвай се, че не е бил от вампирския вид — пошегува се Пит.
	Те продължиха още десет минути да се спускат надолу по тунела, когато Шанън внезапно спря и вдигна ръка.
	— Тихо! — изкомандва тя. — Чувам нещо.
	След няколко секунди Джордино каза:
	— Шумът е като от недобре затворена чешма.
	— Буен поток или река — тихо каза Пит, спомняйки си думите на стария барман.
	С приближаването им шумът от движеща се вода ставаше все по-силен и отекваше в затвореното пространство. Въздухът бе станал значително по-хладен, имаше свеж мирис и вече не бе толкова задушно. Те се втурнаха напред с неспокойната надежда, че всеки следващ завой в тунела ще бъде последен. Изведнъж стените се разтвориха в тъмнината и те влетяха стремително в нещо подобно на огромна катедрала, откривайки, че планината отвътре представлява една невероятна по размерите си кухина.
	Шанън нададе пронизителен писък, който отекна в пещерата така, сякаш бе усилен от мощните усилвателни уредби на някой рокконцерт. Тя се вкопчи в първото тяло, което й попадна, в този случай това на Пит.
	Джордино, който не се плашеше лесно, изглеждаше така, сякаш бе видял призрак.
	Роджърс стоеше като вкаменен, протегнатата му ръка замръзна като желязна опора, на която висеше „Колмън“-а.
	— О, мили боже — ахна накрая той, хипнотизиран от привидението, което се издигаше пред тях и блестеше под ярката светлина. — Какво е това?
	Сърцето на Пит вкара над пет литра (един галон) адреналин в кръвообращението му, но той остана спокоен и разглеждаше с клиничен интерес извисяващата се фигура, която приличаше на чудовище, излязло от научнофантастичен филм на ужасите.
	Огромният призрак представляваше ужасяваща гледка. Изправен вертикално, с ухилени зъби и зловещи черти на лицето, с широко отворени празни кухини вместо очи, привидението се издигаше над всички. Пит прецени, че всяващата ужас фигура бе с една глава по-висока от него. Високо над едното рамо, сякаш готвейки се да пръсне мозъка на промъкнал се в пещерата натрапник, една костелива ръка държеше гравирана бойна тояга с назъбен ръб. Светлината на „Колмън“-а се отразяваше от страховитата фигура, която изглеждаше така, сякаш бе обвита с жълтеникав кехлибар или смола със стъклени нишки.
	Изведнъж Пит разбра какво е това.
	Последният пазител на съкровището на Хуаскар бе замръзнал за вечни времена в сталагмит.
	— Как се е получило това? — попита Роджърс в благоговение.
	Пит посочи към тавана на пещерата.
	— Водата, която капе от варовиковия таван, е освобождавала въглероден двуокис, който попадал върху пазача, като постепенно го покрил с дебел слой калцитни кристали. С времето той бил обвит подобно на скорпион вътре в тежест от акрилна смола, която се използва за притискане на хартиени листи и може да се купи от всеки магазин за евтини подаръци.
	— Но как, дявол да го вземе, е могъл да умре и да остане в изправено положение? — запита Шанън, съвземайки се от първоначалната си уплаха.
	Пит прокара леко ръка по кристализираното наметало.
	— Никога не ще узнаем, освен ако не го изсечем и извадим от прозрачната му гробница. Изглежда невероятно, но знаейки, че умира, той трябва да е направил някаква опора, която да го държи в изправено положение с вдигната ръка и след това се е самоубил, вероятно с отрова.
	— Тия типове са имали сериозно отношение към работата си — промърмори Джордино.
	Сякаш привлечена от тайнствена сила, Шанън се приближи на няколко сантиметра от отвратителния феномен и се взря в изкривеното лице под кристалите.
	— Ръстът, русата коса. Той е бил чачапоец, един от народа от приоблачните висини.
	— Толкова далеч от родния си дом — каза Пит. Той вдигна ръка и погледна часовника. — Два часа и половина, преди да свърши бензина на „Колмън“-а. Добре е да продължим.
	Отвътре огромната пещера се издигаше на невероятна височина и лъчите светлина едва осветяваха големия сводест таван, неизмеримо по-голям от всички проектирани или построени някога от човек. Гигантските сталактити, които се спускаха от тавана, се срещаха и се съединяваха със сталагмитите, издигащи се от пода, като се сливаха и образуваха гигантски колони. Някои от сталагмитите бяха изваяни във формата на странни зверове, замръзнали в някакъв извънземен пейзаж. Кристалите просветваха от стените като лъщящи зъби. Изумителната красота и величественост, която искреше под лъчите на фенерите им, ги накара да се почувстват така, сякаш бяха в центъра на шоу с лазерни светлини.
	След малко образуванията рязко спряха и подът на пещерата стигна до брега на една река, широка над 30 метра (100 фута). Под светлината на фенерите им черната, неприветлива вода заблестя като тъмен смарагд. Пит изчисли скоростта на течението на бързеите девет възела. Шумът от бълбукащ поток, който бяха чули преди в тунела, сега видяха, че идваше от стремителния бяг на водата около скалистите брегове на един продълговат, нисък остров, който се издигаше в средата на реката.
	Но това, което ги завладя и омая, не бе откриването на тайнствената неизвестна река, която течеше дълбоко под повърхността на пустинята. Гледката бе толкова зашеметяваща, че не можеше да се побере в границите на човешкото въображение. Там, върху равния връх на острова, се издигаше планина от подредени един върху друг златни предмети.
	Отражението на светлината от двете електрически фенерчета и бензиновия „Колмън“ върху златното съкровище накара изследователите да онемеят. Зашеметени донемайкъде, единственото, което можеха да сторят, бе да стоят неподвижно и да поглъщат с очи великолепната гледка.
	Тук беше веригата на Хуаскар, навита на огромна спирала, висока 10 метра (33 фута). Тук беше също така и големият златен диск от Храма на Слънцето, красиво изработен и инкрустиран със стотици скъпоценни камъни. Там бяха златните растения, водните лилии и царевицата, както и скулптурите от масивно злато на крале и божества, жени, лами и десетки дузини церемониални предмети, красиво оформени и инкрустирани с огромни смарагди. Тук също, натрупани една върху друга като в товарен камион, имаше тонове златни статуи, мебели, маси, столове и легла, всичките с красиви гравирани орнаменти. Предметът, който най-много привличаше окото, бе един огромен трон, направен от масивно злато, инкрустиран със сребърни цветя.
	Това не беше всичко. Подредени в редици, изправени като фантоми и скрити под златни покрови, стояха дванадесет поколения кралски особи. До всеки един от тях лежаха негови доспехи и накити за глава, както и изящно изтъкани одежди.
	— И в най-смелите си мечти — прошепна тихо Шанън — никога не съм вярвала, че някога ще видя такава огромна колекция.
	Джордино и Роджърс стояха като парализирани от удивление. От устата им не излизаха никакви думи. Те можеха само да се пулят.
	— Забележително как са могли да пренесат половината от богатството на Америките на хиляди километри през океана върху салове от балса и тръстика — каза Пит с възхищение.
	Шанън поклати бавно глава. Изразът на благоговение в очите й бавно бе заместен от тъга.
	— Опитай се да си представиш, ако можеш. Това, което виждаме тук, е само една малка част от богатствата, принадлежащи на последната от великолепните предколумбови цивилизации. Ние можем да направим само една приблизителна оценка на огромния брой предмети, които испанците са взели и претопили на кюлчета.
	Лицето на Джордино грейна със светлина, колкото тази на всичкото злато.
	— Радва се сърцето на човек, когато узнае, че лакомите испанци са изпуснали най-ценните предмети от това невероятно съкровище.
	— Има ли някаква възможност да отидем до острова, за да мога да разгледам находките? — попита Шанън.
	— А пък аз трябва да направя снимки отблизо — добави Роджърс.
	— Не, освен ако можете да преминете през тридесет метра бурна вода — каза Джордино.
	Пит претърси пещерата, обхождайки с лъча на фенерчето си голия й под.
	— Изглежда, че чачапойците и инките са взели моста си със себе си. Ще трябва да извършите изследването си и направите снимките си оттук.
	— Ще използвам телеобектива си и се моля светкавицата ми да стигне дотам — каза Роджърс с надежда.
	— Колко предполагаш може да струва всичко това? — попита Джордино.
	— Ще трябва да ги претеглиш — отвърна Пит, — след това да умножиш теглото първо по текущата пазарна цена на златото и второ, още по три, заради стойността на редките исторически находки.
	— Сигурна съм, че златото струва два пъти повече, отколкото го оценихте като експерти.
	Джордино я погледна.
	— Но тогава то би стигнало, може би, до триста милиона долара?
	Шанън кимна.
	— Дори и повече.
	— То не струва и пукната пара — отбеляза Пит, — докато не бъде извадено на повърхността. Не е лесна работа да се пренесат с лодка по-големите предмети, включително веригата, от остров, обграден от буйна река, и след това да се влачат нагоре до върха на планината по един тесен тунел. Оттам ще е необходим и тежко транспортен хеликоптер, за да пренесе само златната верига.
	— Говориш за широкомащабна операция — каза Роджърс.
	Пит освети с фенерчето си огромната навита верига.
	— Никой не е казал, че ще бъде лесно. Освен това изваждането на съкровището не е наш проблем.
	Шанън го погледна въпросително.
	— О, така ли? Тогава кой смяташ да го направи?
	Пит й отвърна на погледа.
	— Забрави ли? Ние трябва да стоим настрана и да го предадем на нашите приятелчета от „Солпемачако“.
	Противната мисъл бе преминала през съзнанието й, след като бе гледала омаяна богатството на златните предмети.
	— Безобразие — каза вбесена Шанън, както би направил всеки себеуважаващ се археолог. — Пълно безобразие. Археологическото откритие на века, а аз да не мога да ръководя програмата за неговото изваждане.
	— Защо не подадеш оплакване? — каза Пит.
	Тя го изгледа гневно озадачена.
	— За какво говориш?
	— Информирай конкуренцията за това как се чувстваш.
	— Как?
	— Остави им съобщение.
	— Ти си луд.
	— Напоследък мнозина започнаха да забелязват същото — каза Джордино.
	Пит взе въжето, увито около рамото на Джордино и направи примка. След това той завъртя въжето като ласо и хвърли примката през водата, като се усмихна тържествуващо, когато тя падна около главата на една малка златна маймунка върху пиедестал.
	— Е-хей! — каза гордо той. — Уил Роджърс* въобще не може да се мери с мен.
	[* Уил Роджърс (1879 — 1935) — американски комик и артист с типичен южняшки провлечен говор, който води шоуто си в каубойско облекло. — Б.пр.]


>>	41

	Най-лошите страхове на Пит се потвърдиха, когато той закръжи с хеликоптера над „Алхамбра“. На палубата нямаше никой, който да посрещне летателния апарат и неговите пътници. Фериботът изглеждаше изоставен. Палубата за автомобили бе празна, както и кабината на щурвала. Корабът не бе със спусната котва, нито се носеше по водата. Корпусът му почиваше спокойно във водата, само на два метра от тинята на плиткото дъно. По всичко личеше, че корабът е бил изоставен от екипажа му.
	Морето бе спокойно и нямаше никакво вълнение. Пит спусна хеликоптера върху ферибота и изключи двигателите, веднага щом гумите докоснаха дървената палуба. Той остана там, докато шумът на турбината и лопатките на витлата бавно замря в болезнена тишина. Изчака цяла минута, но никой не се появи. Отвори входната врата и скочи на палубата. След това остана там и зачака нещо да се случи.
	Най-сетне иззад една стълбищна клетка излезе един мъж, който се приближи и спря на около 5 метра (16 фута) от хеликоптера. Дори и без фалшивата бяла коса и брада, Пит лесно го разпозна като човека, който се бе представил за доктор Стивън Милър в Перу. Той се усмихваше, сякаш бе постигнал рекорден улов на риба.
	— Не сте ли се малко отклонили от пътя си? — попита невъзмутимо Пит.
	— Вие сте моят непобедим съперник, който винаги се изпречва на пътя ми, мистър Пит.
	— Качество, което ме изпълва с безкрайна радост и вълнение. С какво име се подвизавате днес?
	— Не че ще ви е от някаква полза, но се казвам Сайръс Сарасон.
	— Не мога да кажа, че се радвам да ви видя отново.
	Сарасон се приближи и надзърна над рамото на Пит към вътрешността на хеликоптера. Злорадстващата му усмивка изчезна и лицето му се сгърчи в силна угриженост.
	— Вие сте сам? Къде са другите?
	— Кои други? — попита невинно Пит.
	— Доктор Келси, Майлс Роджърс и твоят приятел, Албърт Джордино.
	— Щом сте научили наизуст списъка на пътниците, вие ми кажете.
	— Моля, мистър Пит, няма да направите зле, ако спрете да си играете с мен — предупреди го Сарасон.
	— Те бяха гладни, затова ги стоварих край един рибен ресторант в Сан Фелипе.
	— Лъжете.
	Пит не свали погледа си от Сарасон, за да разгледа палубите на ферибота. Той знаеше с абсолютна сигурност, че към него бяха насочени дула. Зае твърда позиция и погледна убиеца на Милър така, сякаш въобще не го беше грижа.
	— Съдете ме тогава — отвърна Пит и се засмя.
	— Положението ви едва ли е такова, че да се държите презрително — каза студено Сарасон. — Може би не осъзнавате сериозността на положението си.
	— Мисля, че да — каза Пит все още усмихнат. — Вие искате съкровището на Хуаскар и бихте убили половината от добрите граждани на Мексико, за да се докопате до него.
	— За щастие, това няма да е необходимо. Наистина признавам обаче, че шестстотин милиона долара представляват примамлив стимул.
	— Не се ли интересувате да узнаете как и защо ние провеждаме нашата издирвателна операция по същото време, както и вие? — попита Пит.
	Сега бе ред на Сарасон да се засмее.
	— След малко убеждаване мистър Гън и депутатката от Конгреса Смит станаха много общителни и ми разказаха за кипуто на Дрейк.
	— Не е много умно да се измъчва законодател на Съединените щати и заместник-директор на една национална научна агенция.
	— Но е ефективно, въпреки всичко.
	— Къде са моите приятели и екипажът на ферибота?
	— Чудех се кога ли ще стигнете до този въпрос?
	— Искате ли да сключим сделка? — Пит не пропусна хищническите очи, които го гледаха втренчено, без да мигнат, опитвайки се да го сплашат. Той отвърна с пронизващ поглед. — Или искате да пуснем музика и да потанцуваме?
	Сарасон поклати глава.
	— Не виждам причина защо трябва да се пазаря. Нямате нищо, което да ми предложите. По всичко личи, че вие не сте човек, на когото мога да имам доверие. Освен това всичките козове са в мен. Накратко, мистър Пит, вие загубихте играта още преди да изтеглите картите си.
	— Тогава може да си позволите да бъдете великодушният победител и да изведете приятелите ми.
	Сарасон сви замислено рамене, вдигна ръка и направи знак да ги доведат.
	— Това е най-малкото, което мога да направя, преди да окача тежести на краката ти и те хвърля зад борда.
	Четирима едри тъмнокожи мъже, които изглеждаха като биячи, наети от местни кръчми, където задължението им е да изхвърлят навън нежелани посетители, изведоха пленниците от един коридор, като ги мушкаха в гърбовете с автоматични пушки и ги подредиха в редица върху палубата зад Сарасон.
	Гордо Падила бе първи, следван от Исус, Гато и помощник-механика, чието име Пит не можеше да си спомни дали въобще го беше чувал. Раните и изсъхналата кръв по лицата им сочеха, че те бяха удряни, но без сериозни наранявания. Гън не беше се отървал така леко. Той трябваше да бъде полувлачен от коридора. Беше лошо бит и Пит видя петната кръв по ризата му и грубите парцали, увити около ръцете му. След това се появи Лорън. Лицето й бе изопнато, устните и бузите й подути и подпухнали, като ужилени от пчели. Косата й бе разрошена, а по ръцете и краката й се виждаха морави натъртвания. Въпреки всичко тя държеше главата си гордо изправена и блъсна ръцете на пазачите си, когато те я бутнаха грубо напред. Държането й бе предизвикателно, докато не съзря Пит на палубата. Тогава тя бе обзета от жестоко разочарование и изохка отчаяно:
	— О, не, Дърк! — възкликна тя. — Хванали са и теб.
	Гън вдигна болезнено глава и промърмори през устните си, които бяха сцепени и кървяха:
	— Опитах се да те предупредя, но… — Гласът му бе твърде тих, за да бъде чут.
	Сарасон се усмихна безчувствено.
	— Мисля, че това, което мистър Гън иска да каже, е, че той и твоят екипаж бяха пленени от моите хора, след като те любезно ни позволиха да се качим на борда на ферибота ви от една взета под наем рибарска лодка, след като ги бяхме помолили да ни услужат с радиото си.
	Надигналият се в Пит гняв за малко не го накара да нанесе болка на тези, които се бяха отнесли така жестоко с приятелите му. Той пое дълбоко въздух, за да възвърне самообладанието си и тихичко се закле, че мъжът, който стоеше пред него, ще плати за всичко това. Не сега. Но времето със сигурност щеше да дойде, стига той да не направеше нещо глупаво.
	Пит погледна небрежно към най-близкия релинг, измервайки разстоянието до него и височината му. След това се обърна отново към Сарасон.
	— Не обичам когато големи груби мъже бият беззащитни жени — разприказва се той. — И с каква цел? Местоположението на съкровището не е тайна за вас.
	— Значи е вярно — каза Сарасон с доволно изражение на лицето. — Открили сте звяра, който пази златото на върха на Серо ел Капироте.
	— Ако се бяхте приближили по-близо, вместо да играете на криеница в облаците, щяхте сами да видите звяра.
	Последните думи на Пит накараха в малките лъскави очички да блесне пламъче на любопитство.
	— Вие сте знаели, че сте следени? — попита Сарасон.
	— От само себе си се разбира, че вие щяхте да търсите местоположението на нашия хеликоптер след случайната ни среща във въздуха вчера. Предположението ми е, че снощи вие сте проверили пистите от двете страни на Залива и сте задавали въпроси, докато някой в Сан Фелипе невинно ви е посочил пътя към нашия ферибот.
	— Много си съобразителен.
	— Всъщност не. Допуснах грешката да те надценя. Не смятах, че ще постъпиш като безразсъден аматьор и ще започнеш да осакатяваш конкуренцията. Едно напълно неоправдано действие.
	Очите на Сарасон се изпълниха с озадачение.
	— Какво става тук, Пит?
	— Всичко е част от плана — каза Пит с почти шеговит тон. — Аз нарочно ви заведох до джакпота.
	— Нагла лъжа.
	— Изпързалян си, приятел. Помисли добре. Защо мислиш аз оставих доктор Келси, Роджърс и Джордино, преди да се върна на ферибота? За да ги държа далеч от твоите мръсни ръце, ето защо.
	Сарасон каза бавно:
	— Не си могъл да знаеш, че ние възнамеряваме да пленим твоя кораб, преди да се върнеш.
	— Не и със сигурност. Да приемем, че интуицията ми го е подсказала. Това, както и фактът, че радиосъобщенията ми до ферибота оставаха без отговор.
	Лицето на Сарасон бавно придоби хитро, подобно на хиена изражение.
	— Добър опит, Пит. Може да станеш талантлив писател на детски приказки.
	— Не ми вярваш? — попита Пит, като си даваше вид на учуден.
	— Нито дума.
	— Какво смяташ да правиш с нас?
	Сарасон изглеждаше отвратително весел.
	— Ти си бил по-наивен, отколкото съм те смятал. Знаеш отлично какво ще ти се случи.
	— Не злоупотребяваш ли с късмета си, Сарасон? Убийството на един член на Конгреса, каквато е мис Смит, ще стовари върху главата ти половината служители на правоохранителните ведомства на САЩ.
	— Никой няма да узнае, че е била убита — отвърна безизразно той. — Вашият ферибот просто ще отиде на дъното с всичките моряци. Нещастен инцидент, който никога няма да бъде напълно разкрит.
	— Все още остават Келси, Джордино и Роджърс. Те са здрави и читави в Калифорния, готови да разкажат цялата история на агентите на митническите служби и ФБР.
	— Ние не сме в Съединените щати. Намираме се в суверенната държава Мексико. Местните власти ще организират щателно разследване, но не ще открият никакво доказателство за престъпление, въпреки голословните обвинения от страна на твоите приятели.
	— Когато са заложени на карта близо милиард долара, трябваше да се досетя, че си бил достатъчно щедър, за да купиш сътрудничеството на местните власти.
	— Те просто изгарят от нетърпение да се присъединят към нас, след като им обещахме дял от съкровището — похвали се Сарасон.
	— Като се вземе предвид неговото количество — каза Пит, — ти можеш да си позволиш да бъдеш Дядо Мраз.
	Сарасон погледна към залязващото слънце.
	— Става късно. Мисля, че достатъчно си побъбрихме. — Той се обърна и каза едно име, което накара Пит да трепне. — Тупак. Ела и поздрави човека, който те направи импотентен.
	Тупак Амару пристъпи напред иззад един от пазачите и застана пред Пит, стиснал зъби и ухилен като черепа на пиратското знаме Веселия Роджър. Амару имаше веселото, но клинично изражение на месар, който разглежда къс превъзходно говеждо месо от отгледано при специални условия добиче.
	— Казах ти, че ще те накарам да страдаш, както ти мен — каза зловещо Амару.
	Пит се загледа в злото лице със странно парализирано внимание. Не бе необходимо голямо въображение, за да си представи какво го чакаше. Той стегна тялото си, за да започне плана, който се бе оформил в кътчетата на съзнанието му, след като бе слязъл от хеликоптера. Той тръгна към Лорън, като същевременно леко стъпи встрани и незабелязано започна да диша дълбоко, за да насити дробовете си с кислород.
	— Ако ти си този, който е наранил депутатката от Конгреса Смит, ти ще умреш с такава сигурност, с каквато стоиш тук с тоя тъп поглед на лицето си.
	Сарасон се засмя.
	— Не, не. Ти, Пит, никого няма да убиваш.
	— Нито пък ти. Дори и в Мексико, ти ще увиснеш на бесилото, ако е имало свидетел на твоите екзекуции.
	— Бих бил първият, който ще се съгласи с това. — Сарасон изгледа Пит въпросително. — Но за какъв свидетел говориш? — Той направи пауза, за да опише с ръката си един кръг около пустото море. — Както виждаш, най-близката суша е безлюдната пустиня на двадесет километра оттук, а единственият съд, който се вижда, е нашата рибарска лодка, която стои от дясната страна до носа на ферибота.
	Пит наклони глава и погледна към кабината на щурвала.
	— Ами лоцмана на ферибота?
	Всички вкупом обърнаха глави. Всички, с изключение на Гън. Той кимна незабелязано на Пит, след което вдигна ръка, сочейки към празната кабина.
	— Скрий се, Педро! — извика силно той. — Скрий се и бягай.
	Три секунди бяха всичко, от което Пит се нуждаеше. Три секунди, през които да пробяга четири стъпала и да скочи през релинга в морето.
	Двама от пазачите уловиха внезапното движение с крайчеца на окото си, извъртяха се и по рефлекс изстреляха един бърз откос с автоматичните си пушки. Но те стреляха високо. Освен това стрелбата им бе закъсняла. Пит се бе гмурнал във водата и изчезнал в мрачните й дълбини.


>>	42

	Пит се гмурна във водата, като гребеше и риташе бясно, подобно на обладан от могъщи сили демон. Един олимпийски комитет от съдии щеше да бъде силно впечатлен — той трябва да бе поставил нов световен рекорд в скоростното плуване под вода. Морето бе топло, но видимостта под повърхността бе по-малка от метър поради мътността, причинена от тинята, която река Колорадо носеше в Залива. Гърмежът от огнестрелните оръжия бе усилен от водата и отекна като артилерийски бараж* в ушите на Пит.
	[* Артилерийски бараж — артилерийски преграден огън, огневи вал. — Б.пр.]
	Куршумите удариха повърхността на морето и проникнаха надолу със странния звук на затварящ се цип. Пит хоризонтира тялото си, когато ръцете му загребаха тиня от дъното и вдигнаха голям облак мътилка. Той си спомни, че по време на службата си във Военновъздушните сили на САЩ бяха учили, че скоростта на един куршум във водата се притъпява след изминаването на метър и половина (5 фута), след което той пада безопасно на морското дъно.
	Когато светлината над повърхността изчезна, той разбра, че бе минал под лявата страна на корпуса на „Алхамбра“. Той бе улучил подходящо време — приливът бе настъпил и фериботът сега се носеше на два метра над дъното. Пит плуваше бавно и с постоянна скорост, като издишваше по малко въздух от дробовете си и се движеше косо към кърмата, надявайки се, че по този начин щеше да се озове отдясно на борда, близо до големите веслени колела. Запасът му от кислород бе почти изчерпан и погледът му в периферията на зрителното му поле започна да става неясен и да помътнява, когато сянката на ферибота рязко свърши и той отново съзря ярката повърхност.
	Пит се показа на повърхността на 2 метра (6.5 фута) зад закритото пространство, в което се помещаваше дясното веслено колело. Той знаеше много добре, че показването му над повърхността бе много рисковано, но изборът бе или да направи това, или да се удави. Въпросът бе дали убийците на Сарасон бяха предвидили какъв ще бъде неговият план за действие и не бяха вече дотърчали от противоположната страна на кораба. Той все още чуваше откъслечна стрелба по водата от левия борд и надеждите му се надигнаха. Те все още не бяха тръгнали да го търсят, поне засега.
	Пит пое няколко бързи глътки чист въздух, докато установи местоположението си. След това се гмурна под временната предпазна преграда на огромните веслени колела на ферибота. След като прецени изминатото разстояние, той вдигна ръка над главата си и бавно се отблъсна нагоре с крака. Ръката му се допря до някаква неподвижна дървена греда. Той я сграбчи и показа главата си над водата. Почувства се така, сякаш бе влязъл в някакъв огромен хамбар с носещи греди във всички възможни посоки.
	Той вдигна поглед към огромния кръгъл двигателен механизъм, който движеше големия ферибот по водата. Той бе от радиален тип, подобен по конструкция и действие на живописните стари водни колела, използвани за задвижването на водни мелници и дъскорезници. Върху задвижващия вал бяха монтирани здрави главини от сив чугун, чиито кухи гнезда бяха свързани към дървени спици, които се простираха навън на дължина от 10 метра (33 фута) в диаметър. Краищата на спиците след това бяха съединени чрез болтова връзка към дълги хоризонтални дъски, наречени лопатки, които се въртяха безспир, като се потапяха и тласкаха водата назад, докато движеха ферибота напред. Цялото устройство, както и другото подобно от отсрещната страна, се помещаваха под гигантски навеси вътре в корпуса на ферибота.
	Пит увисна на една от лопатките и изчака, докато едно малко ято пъстри любопитни костури кръжеше около краката му. Все още не бе вън от опасност. Над него имаше една малка вратичка, която се използваше от екипажа при ремонт на весленото колело. Той реши да остане във водата. Здравомислещото му съзнание му диктуваше, че ще бъде голяма грешка да бъде заловен, докато се катери по дървените спици от някой от главорезите на Сарасон, който може да нахълта вътре през вратата с пръст на спусъка. По-добре бе да остане в това положение, в което можеше да се потопи под водата при първия шум на влизащ човек.
	Той чуваше топуркането на крака по автомобилната палуба отгоре, придружено от откъслечна стрелба. Пит не виждаше нищо, но не бе никак трудно да се досети какво правеха хората на Сарасон. Те търчаха по откритите палуби горе, като стреляха по всичко, което смътно наподобяваше човешко тяло под водата. Той чуваше и викове, но думите идваха до него приглушени. Нито една по-едра риба в радиус от 50 метра (164 фута) не преживя бомбардировката.
	В ключалката на малката вратичка се чу изщракване, както бе очаквал. Той се потопи по-дълбоко във водата, докато над повърхността не остана само половината от главата му, която остана скрита от погледа на новодошлите под една от огромните лопатки.
	Той не можеше да види небръснатото лице, което надзърна надолу към водата през весленото колело, но чу един ясен и чист глас, който идваше от втория натрапник край вратата, глас, който бе опознал така добре. Той почувства как космите по врата му настръхнаха, когато чу думите, изречени от Амару.
	— Виждаш ли някаква следа от него?
	— Долу няма нищо, освен риба — изсумтя преследвачът във вратичката, съзирайки ятото пъстри костури.
	— Той не се показа на повърхността встрани от кораба. Ако не е мъртъв, той трябва да се крие някъде под ферибота.
	— Тук долу никой не се крие. Няма смисъл да прахосваме сили, за да го търсим. Натъпкахме го с достатъчно олово, за да можем да използваме трупа му като котва.
	— Няма да почувствам удовлетворение, докато не видя трупа — каза Амару с делови тон.
	— Щом искаш труп — каза другия убиец, като се провря обратно назад през вратичката — вземи тогава една абордажна кука и я влачи през тинята. Това е единственият начин, по който можеш да го видиш отново.
	— Върни се на предната товарна рампа — заповяда Амару. — Рибарската лодка се завръща.
	Пит чу пулсирането на дизеловия двигател и усети под водата ударите от витлата на рибарската лодка, когато тя спря до ферибота, за да вземе Сарасон и бандата му от наемници. Пит се зачуди смътно какво биха казали приятелите му за неговото бягство, въпреки че той предприе този отчаян ход, за да спаси техния живот.
	Нищо не вървеше по план. Сарасон бе с два хода пред Пит.
	Пит вече бе допуснал Лорън и Гън да пострадат от ръката на крадците на художествени предмети. Той също така бе бездействал по най-глупав начин, когато екипажът и фериботът са били пленени. Беше издал и тайната на съкровището на Хуаскар. По начина, по който се справяше с нещата, Пит нямаше да бъде учуден, ако Сарасон и неговите приятелчета го изберяха за председател на управителния съвет на „Солпемачако“.
	Измина близо час, преди Пит да чуе как шумът от рибарската лодка заглъхва в далечината. Той бе последван от биенето на витла във въздуха — от ферибота излиташе хеликоптер, несъмнено този на НЮМА. Пит изруга. Още един подарък за престъпниците.
	Тъмнината бе паднала и във водата не се отразяваха никакви светлини. Пит се зачуди защо толкова време бе необходимо на хората от горните палуби да се евакуират от съда. Той бе абсолютно убеден, че един или няколко от тях ще бъдат оставени на ферибота, за да се погрижат за него в случай, че мъртвият възкръснеше. Амару и Сарасон не можеха да убият другите, освен ако не знаеха с абсолютна сигурност, че Пит бе мъртъв и не може да се раздрънка пред властите или особено пред новинарските медии.
	Вътре в себе си Пит чувстваше тревога, която тежеше като камък в гърдите му. Той бе в изключително неизгодна позиция. Ако Лорън и Руди бяха откарани от „Алхамбра“, той трябваше по някакъв начин да се добере до брега и да информира Джордино и митническите служители в пограничния американски град Калексико за положението. А екипажът? Предпазливостта налагаше той да се увери, че Амару и приятелите му не са вече на борда. Ако някой от тях бе останал, за да види дали Пит всъщност не само се преструваше на мъртъв, те можеха да чакат дотогава, докато той се появеше. Те разполагаха с всичкото време на света. Той на практика не разполагаше с никакво.
	Пит се отблъсна от лопатката, сгъна се на две и се гмурна под корпуса. Тинята на дъното изглеждаше по-близо до кила, отколкото си спомняше той от предишното си гмуркане. Това нямаше логично обяснение, докато той не мина под една тръба за отпадни води и почувства как водата силно се засмукваше от нея. Нямаше нужда да му се казва, че кингстоновите клапи в трюма бяха отворени. Амару потапяше „Алхамбра“.
	Пит се обърна и заплува бавно към края на ферибота, където бе оставил хеликоптера. Той пое риска да бъде видян, показвайки се на няколко пъти за кратко време над повърхността край корпуса, за да си поема дъх. След близо час и половина прекарани във водата, той се чувстваше целия подгизнал. Кожата му изглеждаше сбръчкана като тази на деветдесет и пет годишен старец. Не се чувстваше преуморен, но усещаше, че силата му бе намаляла с над 20 процента. Той се плъзна отново под корпуса и се насочи към плитките пера на руля, монтиран накрая. Те скоро започнаха бавно да изникват от мрачната вода. Той се протегна, сграбчи едното и бавно показа лицето си над водата.
	Нямаше надвесени над него злобни лица, нито дула на пушки, насочени между очите му. Той увисна на руля и се понесе по водата, като си почиваше и възстановяваше силите си. Заслуша се, но от автомобилната палуба не долиташе никакъв звук.
	Накрая той се издърпа нагоре на достатъчна височина, за да може да погледне над издигнатия ръб на входно-изходната рампа. „Алхамбра“ бе потънал в непрогледна тъмнина — не светеха нито вътрешните, нито външните светлини. Палубите му изглеждаха тихи и пусти. Както подозираше, хеликоптерът на НЮМА го нямаше. По гърба му запълзяха студени тръпки на страх от неизвестното. Подобно на стар форт по западната граница, преди да бъде нападнат изненадващо от апахите, тук бе прекалено тихо.
	Днес не бе един от успешните му дни, помисли си Пит. Приятелите му бяха пленени и взети за заложници. Може да бяха мъртви. Мисъл, на която той не искаше да се спира. Бе изгубил още един хеликоптер на НЮМА, откраднат от същите онези престъпници, които той трябваше да примами в капана. Фериботът под него потъваше и той бе напълно сигурен, че един или няколко убиеца се спотайваха на борда, жадни за кърваво отмъщение. Как му се искаше сега да беше в Ийст Сейнт Луис.
	Колко време бе прекарал увиснал на руля, той не можеше да каже със сигурност. Може би пет, може би петнадесет минути. Очите му се бяха адаптирали към тъмното, но всичкото, което можеше да види вътре в голямата палуба за автомобили, бе смътното отражение на хромовата броня и решетката на радиатора на „Пиърс Ароу“. Той остана да виси там, очаквайки да види движение или да чуе тихия звук на прокрадващи се стъпки. Палубата, която се превръщаше навътре в зейнала пещера, имаше заплашителен вид. Но той трябваше да влезе в нея, ако искаше оръжие, помисли си неспокойно Пит, каквото и да е оръжие, с което да се защити от хората, които възнамеряваха да го превърнат в суши*.
	[* Суши — японско ястие от сготвен ориз с оцетен сос, най-често приготвен във формата на продълговати рула и след това гарниран с различни сурови риби, зеленчуци и водорасли. — Б.пр.]
	Освен ако хората на Амару не бяха извършили професионален обиск на стария „Травълодж“, те нямаше да са намерили неговия верен автоматичен „Колт .45“, изобретен от Джон Браунинг, който Пит държеше в хладилника, в отделението за зеленчуци.
	Той сграбчи издадения ръб на палубата и се изтегли на борда. Необходими му бяха общо пет секунди, за да притича през палубата, да отвори със замах вратата на караваната до крайните й ограничители и да скочи вътре. С точни и премерени движения той отвори рязко вратата на хладилника и издърпа навън отделението за зеленчуци. Автоматичният „Колт“ лежеше там, където го бе оставил. За един кратък миг той почувства как го заливат вълни на облекчение, когато стисна здраво вярното оръжие в ръка.
	Чувството му за избавление бе кратко. Колтът му се струваше лек, твърде лек в ръката му. Пит издърпа назад затвора и изхвърли пълнителя. Той бе празен, както бе празен и патронникът. С нарастващо отчаяние и безнадеждност той провери чекмеджето край печката, в което държеше кухненските ножове. Те бяха изчезнали заедно с всички сребърни прибори. Единственото оръжие в караваната, както изглеждаше, бе безполезният автоматичен „Колт“.
	Котка и мишка.
	Те със сигурност бяха там някъде навън. Пит сега разбра, че Амару щеше да действа бавно, без излишно бързане, за да може да си поиграе с жертвата си, преди да я накълца на парчета и хвърли зад борда. Пит си позволи няколко секунди за обмисляне на стратегията. Той седна в тъмното върху леглото на караваната и спокойно започна да планира следващите си ходове.
	Ако някои от убийците дебнеха в автомобилната палуба, те лесно можеха да го застрелят, промушат с нож или ударят с бухалка по главата, докато още тичаше към караваната. Колкото се отнася до това, нищо не можеше да им попречи да нахълтат вътре и да приключат всичко тук. Амару бе хитър омбре*, Пит неохотно призна вътре в себе си. Южноамериканецът се бе досетил, че Пит е все още жив и че при първа възможност ще се насочи към всякакво оръжие, с каквото разполагаше. Обискирането на караваната и намирането на оръжието бе хитър ход. Изваждането на патроните и оставянето на пистолета обратно на мястото му обаче бе чист садизъм. Това бе просто първата стъпка в една игра на мъчение и сплашване, преди да бъде нанесен последният смъртоносен удар. Амару възнамеряваше да накара Пит да се гърчи в агония, преди да го убие.
	[* Омбре (исп.) — човек. — Б.пр.]
	Всяко нещо по реда си, реши Пит. Вън в тъмното се спотайваха вампири. Вампири, които искаха да го убият. Те смятаха, че той е беззащитен като пеленаче и че се намира на потъващ кораб, от който няма къде да избяга. Точно това искаше той те да си мислят за него.
	Щом Амару не бързаше и той щеше да прави същото.
	Пит бавно свали мокрите си дрехи и подгизналите обувки и се изсуши с една хавлиена кърпа. След това облече чифт тъмносиви панталони, черна памучна горница на анцуг и чифт кецове. След това спокойно си приготви и изяде сандвич с фъстъчено масло и изпи две чаши „Кристъл Лайт“. Чувствайки се ободрен, той издърпа едно чекмедже под леглото и провери съдържанието на една кожена торбичка за патрони. Резервният пълнител бе изчезнал, точно както предполагаше. Но вътре имаше едно малко фенерче, а в един ъгъл на чекмеджето той намери малка пластмасова бутилка с етикет, който рекламираше съдържанието му като витаминни добавки А, С и бета каротин. Той раздруса бутилката и се ухили като доволен летовник в някой къмпинг, когато тя изтрака.
	Той разви капачето и изсипа в ръката си осем патрона, калибър .45. Нещата започват да се оправят, помисли си той. Хитростта на Амару не бе перфектна. Пит вкара седем патрона в пълнителя и един в цевта. Сега той вече можеше да отвръща на стрелбата със стрелба. Освен това добрият стар „Алхамбра“ нямаше да потъне във водата по-дълбоко от ръба на долната палуба, тъй като килът му заседна в плиткото дъно.
	Още едно потвърждение на закона на Пит, помисли си той. В плана на всеки негодник има поне един пропуск.
	Пит погледна часовника си. Бяха изминали близо двадесет минути, откакто бе влязъл в караваната. Той затършува в едно чекмедже за дрехи, докато не намери една тъмносиня скиорска маска и я надяна през главата си. След това намери сгъваемия си армейски нож в джоба на чифт панталони, проснати върху един стол.
	Той дръпна една халка в пода и вдигна капака, който бе вградил в караваната за повече място за багаж. Извади кутията, която стоеше там, сложи я настрани и се провря през тесния отвор, оставен в пода. Легнал на палубата под караваната, той се взря в тъмнината и се заслуша. Никакъв звук. Невидимите му преследвачи бяха търпеливи мъже.
	Хладнокръвно и бавно, като методичен човек с решителна цел, който не се съмнява в изхода на предприеманите от него действия, Пит се изтърколи изпод караваната и се шмугна като фантом през един близък отворен люк, спускайки се надолу по една вертикална стълба в машинното отделение.
	Движеше се предпазливо, като внимаваше да не прави резки движения или излишен шум.
	Амару нямаше да му направи никакви отстъпки.
	Без да има кой да ги наглежда, котлите, които произвеждаха пара за задвижване на двигателите на люлеещия се предавателен лост, бяха изстинали до такава степен, че Пит можеше да постави голата си длан върху дебелите им, захванати с нитове стени, без да му излязат мехури по кожата. Той насочи напред пистолета с дясната си ръка, а лявата, с която държеше фенерчето, протегна вляво, докъдето можеше. Само непредпазливите насочват лъча пред себе си. Ако един хванат натясно човек реши да стреля към някой, който свети с фенерче, право в очите му, той безпогрешно насочва оръжието си там, където очаква да бъде тялото или главата, точно под или над светлината.
	Машинното отделение изглеждаше пусто, но след миг той се сепна. Чуваше се някакво тихо, неясно бръщолевене, като от човек, който се опитва да говори със запушена уста. Пит завъртя лъча на фенерчето нагоре към гигантската А-образна конструкция, която носеше люлеещия се предавателен лост. Горе имаше някой.
	Там бяха четиримата от екипажа — Гордо Падила, помощник-механика, чието име Пит не бе научил, и двамата моряка Исус и Гато — всичките овесени с главата надолу, здраво вързани, а устата им залепени с лепенки. Очите им бяха изпълнени с няма молба. Пит отвори най-голямото острие на сгъваемия си армейски нож и бързо ги свали, като сряза въжетата им, след което освободи ръцете им, за да могат да свалят лепенките от устата си.
	— Muchas gracias, amigo — изрече, поемайки си дълбоко дъх, Падила, докато сваляше лепенката заедно с дузина косми от мустаците си. — Да бъде благословена Дева Мария, че ти дойде точно когато трябваше. Те щяха да ни прережат гърлата като на овце.
	— Кога ги видя за последен път? — тихо попита Пит.
	— Преди не повече от десет минути. Може да се върнат всеки момент.
	— Трябва да се махнете от кораба.
	— Не мога да си спомня кога за последен път спускахме спасителните лодки. — Падила сви рамене с типично мексиканско безразличие. — Весилките и моторите трябва да са целите в ръжда, а лодките изгнили.
	— Можеш ли да плуваш? — попита отчаяно Пит.
	Падила поклати глава.
	— Не много добре. Исус въобще не може да плува. Моряците не обичат да влизат във водата. — Изведнъж лицето му грейна под светлината на фенерчето. — Има един малък сал за шест души, който е вързан за релинга близо до камбуза.
	— Да се надяваме, че все още може да плава. — Той подаде ножа на Падила. — Вземи това, за да срежеш въжетата на сала.
	— Ами ти? Няма ли да дойдеш с нас?
	— Дай ми десет минути, за да претърся набързо кораба за останалите. Ако дотогава не съм намерил никаква следа от тях, ти и твоят екипаж се качвате на сала и бягате, докато аз им отвличам вниманието.
	Падила прегърна Пит.
	— Нека късметът бъде с теб.
	Време бе да тръгва.
	Но преди да се качи на горните палуби, Пит се спусна във водата, която бързо изпълваше трюма, и затвори кингстоновите клапи. Той реши да не се изкачва по вертикалната стълба или по стълбището. Имаше неспокойното чувство, че по някакъв начин Амару следеше всеки негов ход. Той се покачи върху двигателя до горната част на парния цилиндър, откъдето по една въжена стълба се добра до върха на А-образната конструкция, след което стъпи върху най-горната палуба на ферибота малко зад неговите два комина.
	Пит не се страхуваше от Амару. Пит бе спечелил първия рунд в Перу, защото Амару го беше отписал като мъртъв, след като хвърли осигурителното му въже в свещения кладенец. Южноамериканският убиец не бе безпогрешен. Той щеше отново да допусне грешка, тъй като съзнанието му бе замъглено от омраза и жажда за отмъщение.
	Пит започна претърсването от горе на долу, като първо огледа и двете лоцмански кабини. Не откри следи от Лорън или Руди нито в огромната пътническа секция, нито в камбуза или помещенията на екипажа. Претърсването вървеше бързо.
	Тъй като никога не знаеше кого или какво можеше да срещне в мрака, или кога, Пит претърси по-голямата част от кораба на четири крака, като прибягваше от ъгъл на ъгъл като рак, използвайки всички възможни прикрития. Корабът изглеждаше безлюден като гробище, но той дори и за миг не повярва, че убийците може да са напуснали кораба.
	Правилата не бяха променени. Лорън и Гън бяха отведени от ферибота живи, тъй като Сарасон имаше основателно предчувствие, че Пит бе все още жив. Грешката му бе, че бе поверил убийството на мъж, заслепен от жаждата си за отмъщение. Амару бе изпълнен с твърде много омраза, за да очисти Пит с един удар. Много по-голямо би било удовлетворението му да накара човека, който го лиши от мъжество, да се гърчи в мъки, като на прокълнатите. Над главите на Лорън и Руди Гън бе надвиснал меч, но той нямаше да падне, докато не пристигнеше вестта за пълната и окончателната гибел на Пит.
	Десетте минути изминаха. Не му оставаше нищо друго, освен да отвлече вниманието на убийците, за да може Падила и екипажът му да отплават със сала в тъмнината. Само след като се увереше, че те са заминали, той щеше да се опита да доплува до брега.
	Това, което го спаси в следващите две секунди, след като чу тихия шум от боси крака, тупкащи по палубата, бе светкавичното му падане на четири крака. Това бе стар футболен прийом, който вече не бе толкова успешен в съвременния футбол. Движението му бе чист рефлекс. Ако се беше извъртял, запалил фенерчето и натиснал спусъка към тъмната маса, която изскочи от нощта, той щеше да загуби двете си ръце и главата от острието на мачетето, което разцепи въздуха като витло на самолет.
	Мъжът, който изскочи от тъмното, не можа да възпре инерцията на тялото си. Коленете му се удариха в свитото тяло на Пит и той полетя неудържимо напред, сякаш бе изстрелян от огромна пружина и се сгромоляса тежко върху палубата. Мачетето му падна и се изтърколи на една страна. Като се претърколи странично, Пит запали фенерчето, насочвайки лъча към нападателя, и дръпна спусъка на колта. Гърмежът бе оглушителен. Куршумът влезе в гръдния кош на убиеца точно под мишницата му. Изстрелът бе смъртоносен. Кратък стон и тялото върху палубата се сгърчи и остана неподвижно.
	— Добър изстрел, гринго. — Гласът на Амару прогърмя от един високоговорител. — Мануел бе един от най-добрите ми хора.
	Пит не искаше да губи времето си да му отговаря. Той бързо прехвърли ситуацията в съзнанието си. Изведнъж разбра, че Амару бе проследил всичките му движения, след като той бе стигнал до откритите палуби. Вече не бе нужно да се крие. Те знаеха къде бе той, но той не можеше да ги види. Играта свърши. Единственото, в което можеше да се надява, бе, че Падила и хората му ще се прехвърлят незабелязано през борда.
	За ефект той изстреля още три куршума в приблизителната посока, от която идваше гласът на Амару.
	— Не улучи — засмя се Амару. — Дори не беше близко.
	За да спечели време, Пит започна да стреля на всеки няколко секунди, докато пистолетът му не се изпразни. Той бе изчерпал всички възможни начини за забавяне на нещата и не можеше да направи нищо друго. Положението му стана още по-безнадеждно, когато Амару или някой от хората му включи навигационните светлини на ферибота и осветлението на палубите, осветявайки го ярко като актьор на празна сцена под театралните прожектори. Той притисна гръб в една преградна стена и погледна към релинга до камбуза. Салът го нямаше — въжетата бяха прерязани и висяха свободно. Падила и останалите бяха изчезнали в тъмнината, преди осветлението да бъде запалено.
	— Ще ти предложа сделка, която не заслужаваш — каза Амару с приятелски тон. — Предай се сега и ще умреш бързо. Ако се съпротивляваш, смъртта ти ще дойде много бавно.
	Пит не се нуждаеше от услугите на посредник, който да му обясни дълбочината на намеренията на Амару. Изборът му бе малко ограничен. Тонът на Амару му напомни за мексиканския бандит, който се опитваше с измама да отнеме изкопаното от Уолтър Хюстън, Хъмфри Богарт и Тим Холт злато във филма, „Съкровището на Сиера Мадре“.
	— Не се бави с решението си, защото ни губиш времето. Ние имаме други…
	Пит не му се слушаше повече. Той бе повече от сигурен, че Амару се опитваше да задържи вниманието му, докато някой друг от неговите убийци не допълзеше достатъчно близо, за да забие нож някъде, където ще боли. Той нямаше и най-малкото намерение да се превръща в играчка в ръцете на банда садисти. Той спринтира през палубата и за втори път тази вечер скочи във водата.


	Един златен медалист на скокове във вода щеше грациозно да се извиси във въздуха и да извърши многобройни винтове, салта и „лястовички“, преди да влезе под прав ъгъл във водата на 15 метра (50 фута) по-долу. Той също така щеше да си счупи врата и няколко прешлена, след като се блъснеше в тинестото дъно само на два метра под повърхността. Пит нямаше никакви аспирации да се пробва за отбора по скокове във вода на САЩ. Той скочи от палубата с краката надолу, преди да се свие и да удари водата като гюле.
	Амару и останалите двама от хората му изтичаха до ръба на горната палуба и погледнаха надолу.
	— Виждаш ли го? — попита Амару, като се взираше в тъмната вода.
	— Не, Тупак, той трябва да е преминал под кила.
	— Водата става мътна — възкликна друг глас. — Той трябва да се е забил в тинята на дъното.
	— Този път няма да поемаме никакви рискове. Хуан, кутията с ударни гранати, която донесохме от Гуаймас. Ще го направим на пихтия. Хвърли ги на около пет метра от корпуса, особено във водата около веслените колела.
	Пит направи кратер в дъното. Силата на удара не бе голяма, за да предизвика физическо нараняване, но достатъчна да вдигне огромен облак от тиня. Той изправи тялото си и започна да плува, без да се показва на повърхността, отдалечавайки се от „Алхамбра“.
	Той се страхуваше, че щом излезе от прикритието на мътната вода, все още би могъл да бъде забелязан от убийците. Това обаче не стана. От юг задуха свеж ветрец, който набразди водната повърхност. Малките вълнички създадоха рефракция, през която светлините от ферибота не можеха да проникнат.
	Той продължи да плува под водата, като се мъчеше да се отдалечи на възможно най-голямо разстояние, докато дробовете му не започнаха да изгарят от болка. Когато се издигна на повърхността, той се показа съвсем малко над нея, като се надяваше, че скиорската маска ще скрива главата му в черната вода. Сто метра (328 фута) и той бе извън обсега на светлините, огряващи ферибота. Той едва различаваше тъмните фигури, които се движеха по горната палуба. Зачуди се защо не стреляха по водата. Изведнъж чу глух тътен. Видя как нагоре се вдигна гейзер разпенена вода и усети как тялото му бе стегнато в обръч, който изкара въздуха от дробовете му.
	Подводни експлозиви! Те се опитваха да го убият с ударната вълна от подводни експлозиви. Още четири взрива последваха бързо един след друг. За щастие те идваха от участъка в средата на кораба, близо до веслените колела. Тъй като бе започнал да плува от единия край на кораба, Пит се бе отдалечил от главната сила на ударната вълна.
	Той се сви на две, като сгъна колене пред гърдите си, за да поеме най-лошия удар. Тридесет метра по-близо и той щеше да загуби съзнание. Шестдесет метра (200 фута) и щеше да бъде смачкан на пюре. Пит увеличи разстоянието между себе си и ферибота и взривовете вече достигаха до него със сила, не по-голяма от чувствената прегръдка на силна жена.
	Той погледна нагоре към ясното небе и определи приблизително посоката си по полярната звезда. Най-близката суша бе безлюдният западен бряг на Залива, който се намираше на 14 километра (8.76 мили) от него. Той хвърли скиорската маска и се преобърна. Обърнат с лице към килима от звезди в небето, той заплува удобно по гръб към брега на запад.
	Пит не бе в състояние да се пробва и за плувния отбор. След два часа той чувстваше ръцете си така, сякаш с всеки удар вдигаше двадесетфунтови тежести. След шест часа мускулите му започнаха да протестират с болка, която той не можеше да повярва, че е възможна. И накрая, посрещната с облекчение дойде умората, която притъпи болката. Той използва стария номер на скаутите, като си свали панталоните и завърза крачолите им, след което ги завъртя във въздуха, за да ги напълни с въздух. По този начин той направи един доста приличен спасителен пояс, който използваше при спиранията си за почивка, които ставаха все по-чести с отминаването на нощта.
	И през ум не му минаваше да спре и да се остави да бъде носен от течението, с надеждата да бъде забелязан от някоя рибарска лодка през деня. Мисълта, че Лорън и Руди са в ръцете на Сарасон, бе повече от обикновен стимул. Черпейки сили от него, Пит продължаваше да плува.
	Звездите на изток бяха започнали да избледняват и премигват, когато краката му удариха дъното. Той излезе олюлявайки се от водата и стъпи на пясъчния бряг, където се строполи и мигновено заспа.


>>	43

	Рагсдейл, облечен с бронирана жилетка под работнически комбинезон, се приближи с небрежна походка до страничната врата на един малък склад, върху чийто преден прозорец имаше табела „Дава се под наем“. Той остави на земята празната кутия за инструменти, която носеше със себе си, извади ключ от джоба си и отвори вратата.
	Вътре се бе събрал един сборен екип от двадесет агенти на ФБР и осем на митническите служби, които приключваха последните си приготовления за атака на сградата на „Золар Интернешънъл“ от отсрещната страна на улицата. Предните екипи бяха предупредили местните правоохранителни органи за операцията и бяха наблюдавали целия промишлен комплекс за необичайни дейности.
	Повечето от мъжете и четирите жени бяха облечени в бойни униформи, докато неколцината професионални експерти в областта на изкуството и античните предмети бяха с цивилни дрехи. Последните бяха натоварени с куфари, претъпкани с каталози и снимки на известни изчезнали предмети на изкуството, които те търсеха да конфискуват.
	Според плана, след като влязат в сградата, агентите трябваше да се разделят на отделни групи, всяка от които имаше специфична задача. Първата група трябваше да отцепи сградата и да задържи под стража служителите, втората трябваше да търси тайни скривалища, докато третата щеше да разследва административните офиси за всякакви документи, в които можеше да има улики за незаконна търговия или кражба на ценни предмети. Отделно от тях един екип от професионални търговци, специализиран в боравенето с предмети на изкуството, чакаше в готовност, за да опакова, транспортира и складира конфискуваните стоки. Прокуратурата, която работеше по случая както за ФБР, така и за Митницата, бе настояла внезапната проверка да бъде извършена по безупречен начин и конфискуваните предмети да бъдат третирани с изключително внимание.
	Агент Гаскил стоеше край оперативното табло в центъра на командния пост. Той се обърна към приближаващия се Рагсдейл и се усмихна.
	— Все така тихо ли е?
	Агентът от ФБР седна върху един платнен стол.
	— Всичко е чисто, с изключение на градинаря, който подрязва плета около сградата. В останалата част от района е тихо и спокойно като в гробище.
	— Страшно хитро от страна на Золар да използват градинар като охрана — каза Гаскил. — Ако не беше окосил градината четири пъти само тази седмица, можеше и да не го забележим.
	— Да, както и това, че екипът ни, който извършваше наблюдението, откри, че неговият уокмен представлява в действителност радиопредавател — добави Рагсдейл.
	— Добър знак. Ако нямаха какво да крият, за какво е тази хитра тактика?
	— Недей да храниш големи надежди. Работата около склада на Золар може и да изглежда подозрителна, но когато преди две години там влезе екип на ФБР със заповед за обиск, ние не намерихме дори и една открадната химикалка.
	— Същото се получи и с Митницата, когато убедихме агенти от данъчните служби да извършат серия от данъчни проверки. Золар и фамилията му излязоха чисти като току-що паднал сняг.
	Рагсдейл каза „благодаря“ на една от неговите агентки, която му подаде чашка кафе.
	— Всичкото, с което разполагаме сега като наше предимство, е елемент на изненада. Последната ни внезапна проверка се провали поради това, че едно подкупено от Золар местно ченге ги беше предупредило за нея.
	— Трябва да сме благодарни, че не влизаме в някаква строго охранявана крепост с въоръжена отбрана.
	— Нещо от нашия таен информатор? — попита Гаскил.
	Рагсдейл поклати глава.
	— Той започва да мисли, че сме го включили в погрешна операция. Не е открил и най-малка следа за незаконна дейност.
	— В сградата на фирмата влизат и излизат само нейни редовни служители. Никакви незаконни стоки не са били получавани или изпращани през последните четири дена. Не изпитваш ли чувството, че май ще ударим на камък в Галвестън?
	— Така изглежда.
	Гаскил го погледна.
	— Искаш ли да преразгледаме операцията и да отменим атаката?
	Рагсдейл отвърна на погледа му.
	— Фамилията Золар не са съвършени. Някъде в системата им трябва да има пропуск и аз залагам кариерата си, че той е в сградата от другата страна на улицата.
	Гаскил се засмя.
	— Навсякъде съм с теб, приятелю, дори и ако рано-рано ни принудят да се пенсионираме.
	Рагсдейл вдигна нагоре палец.
	— Тогава шоуто започва след осем минути, както е по план.
	— Не виждам причина да спираме, а ти?
	— Като вземем предвид, че Золар и двама от братята му сега обикалят Баха, търсейки съкровище, а останалата част от фамилията им е в Европа, ние никога няма да имаме по-добра възможност да изследваме сградата, преди тяхната армия от адвокати да надуши за операцията и да се спусне хищно върху нас, за да ни отреже пътя още на входа.


	Двама агенти, които караха един пикап, взет назаем от местната служба по поддържане на канализацията в Галвестън, спряха до тротоара срещу градинаря, който оформяше една леха с цветя край сградата на Золар. Мъжът на седалката до шофьора свали прозореца и извика:
	— Извинете.
	Градинарят се обърна и загледа въпросително камиона.
	Агентът се усмихна приятелски.
	— Бихте ли ми казали дали крайпътните ви канавки се задръстиха по време на последния дъжд?
	Любопитен, градинарят излезе от лехата и се приближи към камиона.
	— Не си спомням да съм виждал някакво задръстване — отговори той.
	Агентът показа през прозореца една карта на града.
	— Знаете ли дали някои от съседните улици са имали проблеми с отводняването?
	Когато градинарят се наведе, за да разгледа картата, ръката на агента внезапно се стрелна навън и свали с един замах предавателя от главата на градинаря, като дръпна рязко кабела, идващ от микрофона и слушалките, и го извади от гнездото му в захранващото устройство.
	— Федерални агенти — каза рязко агентът. — Стой мирно и не мърдай.
	Тогава агентът зад кормилото заговори в едно портативно радио.
	— Давайте, всичко е чисто.
	Федералните агенти не нахлуха в сградата на „Золар Интернешънъл“ с мълниеносната бързина като при внезапен обиск за наркотици, нито се впуснаха в масова атака, както при бедствието, което се случи преди години в имението в Уако, щата Тексас. Тук нямаше строго охранявана крепост с въоръжена отбрана. Едната група тихо обгради изходите на зданието, докато главната група спокойно влезе през главния вход.
	Служителите и помощниците в административния отдел не показаха признаци на страх или тревога. Те изглеждаха объркани и озадачени. Агентите учтиво, но твърдо ги изведоха в помещението на главния склад, където към тях се присъединиха работниците от отдела за складиране и експедиране, както и специалистите от отдела за съхраняване и възстановяване на исторически находки. През портала вътре бяха вкарани два автобуса, в които бе натоварен персоналът на „Золар Интернешънъл“. Оттам те бяха откарани в квартирата на ФБР в близкия Хюстън за разпит. Цялата операция по арестуването отне по-малко от четири минути.
	Групата, която щеше да преглежда документацията, бе съставена главно от агенти на ФБР специализирани в разследването на фирмено счетоводство. Водени от Рагсдейл, те започнаха незабавно работа, като претърсваха бюрата, разглеждаха папки и внимателно нищеха всяка една сделка. Гаскил заедно с хората си от митницата и професионалните експерти по изкуството започнаха да каталогизират и фотографират хилядите художествени и антични предмети, складирани из цялото здание. Работата бе отегчителна, трудоемка и не доведе до откриването на конкретни доказателства за откраднати стоки.
	Малко след един часа следобед Гаскил и Рагсдейл седнаха в луксозния офис на Джозеф Золар, за да сравнят записките си, заобиколени от невероятно скъпи предмети на изкуството. Агентът на ФБР не изглеждаше щастлив.
	— Започва да се получава една много неловка ситуация, която ще бъде последвана от бурно обществено негодувание и гигантски съдебен процес — каза потиснато Рагсдейл.
	— В архивите няма никакви следи от престъпна дейност? — попита Гаскил.
	— Нищо, за което да се закачим. Ще ни е необходим повече от месец, за да проверим дали имаме някакви улики насреща. Ти какво откри от твоята страна?
	— Досега всички предмети, които проверихме, се оказаха чисти. Никъде няма откраднати стоки.
	— Тогава отново сме се издънили.
	Гаскил въздъхна.
	— Неприятно ми е да го кажа, но изглежда, че фамилията Золар са далеч по-умни, отколкото най-добрите смесени разузнавателни екипи на правителството на Съединените щати.
	Няколко секунди по-късно двама митнически агенти, които бяха участвали заедно с Гаскил в акцията срещу Рамъл в Чикаго, Бевърли Суейн и Уинфрид Потъл, влязоха в офиса. Макар че поведението им бе официално и делово, те не можеха да скрият леко извитите нагоре в усмивка ъгълчета на устните си. Рагсдейл и Гаскил бяха така погълнати в разговора си, че не забелязаха, че двамата по-млади митнически агенти бяха влезли от съседната, отделена от другите помещения баня, а не през вратата на офиса.
	— Имаш ли минутка, шефе? — Бевърли Суейн попита Гаскил.
	— Какво има?
	— Мисля, че нашите прибори откриха някаква шахта, която води под зданието — отвърна Уинфрид Потъл.
	— Какво каза? — попита бързо Гаскил.
	Рагсдейл вдигна поглед.
	— Прибори?
	— От Колорадския минен институт взехме назаем един звуково-радарен детектор, който може да прониква вътре в земята — обясни Потъл. — Регистриращото му устройство показва, че под пода на склада има тясно свободно пространство, което води навътре в земята.
	Слаб лъч надежда внезапно премина през Рагсдейл и Гаскил. И двамата скочиха на крака.
	— Как разбрахте къде да търсите? — попита Рагсдейл.
	Потъл и Суейн не можаха да сдържат тържествуващите си усмивки.
	— Сметнахме, че ако има тунел, който води до тайно помещение, той трябва да започва или свършва в частния офис на Золар. Един съединителен проход, в който той може да влиза, когато му е удобно, без да бъде забелязан.
	— Личната му баня — предположи Гаскил, размишлявайки в почуда.
	— Удобно място — потвърди Суейн.
	Рагсдейл пое дълбоко въздух.
	— Покажете ни.
	Потъл и Суейн ги заведоха в една просторна баня с мраморен под и антична мивка, шкафче и кранове. Стените бяха облицовани с тиково дърво от една стара яхта. Те посочиха една модерна вана „Джакузи“, вградена в пода, която изглеждаше странно и не на място на фона на по-стария декор.
	— Шахтата се спуска под ваната — каза Суейн, като сочеше.
	— Сигурна ли си в това? — попита скептично Рагсдейл. — Кабината на душа ми се струва по-практична конструкция за асансьор.
	— Отначало и ние помислихме същото — отвърна Потъл, — но приборът ни показа масивен бетон и земя под пода на душа.
	Потъл вдигна една дълга сонда във вид на тръба, която бе свързана посредством електрически кабел с един компактен компютър с вградено печатащо устройство. Той включи компютъра и описа кръг с края на сондата около дъното на ваната. Лампичките на компютъра премигаха няколко секунди, след което през прореза в горната му част започна да излиза лист хартия, подаван от навито вътре руло. Когато регистриращата хартия спря да се развива, Потъл я откъсна и я вдигна, за да могат всички да я видят.
	В средата на иначе празния лист бе начертана една черна колона, която се простираше по цялата му дължина.
	— Няма никакво съмнение — съобщи Потъл, — шахта със същите размери като тези на ваната се спуска надолу в земята.
	— И си сигурен, че твоето електронно чудо показва точно? — каза Рагсдейл.
	— Със същия тип устройство миналата година откриха неизвестни досега коридори и помещения в пирамидите край Гиза.
	Без да продума, Гаскил влезе във ваната. Той започна да си играе с дюзата, но тя бе нагласена просто да пръска в определена посока. След това той седна на една седалка, достатъчно голяма да побере четирима души. Завъртя кранчетата за топла и студена вода, които бяха със златно покритие, но от чучура не потече вода.
	Той вдигна поглед, ухилен до уши.
	— Мисля, че напредваме.
	След това завъртя лостчето, което вдигаше и спускаше запушалката. Нищо не се случи.
	— Опитай се да извиеш чучура.
	Гаскил хвана с една от едрите си ръце чучура, който също бе със златно покритие, и го завъртя леко. За негова изненада той помръдна и ваната започна бавно да се спуска под пода на банята. Едно обратно завъртане на чучура и ваната се върна на предишното си положение. Изведнъж той разбра, че този прост воден чучур и глупавата вана представляваха ключовете, които отваряха пътя към разгромяването на цялата организация на фамилията Золар, прекратявайки дейността й завинаги. Той направи знак на останалите да се приближат и каза шеговито:
	— Слизаме ли?
	Необикновеният асансьор се спускаше близо тридесет секунди, преди да спре в друга баня. Потъл прецени, че са изминали около 20 метра (65 фута). От банята те влязоха в един офис, който бе почти точно копие на онзи горе. Осветлението бе запалено, но вътре нямаше никой. С Рагсдейл начело малката група агенти открехнаха вратата на офиса и надзърнаха навън. Пред очите им се показа един огромен склад с крадени произведения на изкуството и антики. Размерите на помещението и огромният брой предмети зашеметиха агентите. Гаскил направи една груба оценка, че там имаше поне десет хиляди предмета, докато Рагсдейл се плъзна вътре в склада, с цел да разузнае набързо обстановката и се върна след пет минути.
	— Четирима души работят с един електрокар — докладва той. — Те спускат една бронзова скулптура на римски легионер в дървена каса някъде по средата на четвъртата пътека. От срещуположната страна, в едно отделено от склада помещение преброих шест мъже и жени, които както по всичко личеше, работят в отдел за изработване на фалшиви копия на исторически находки. През южната стена минава един тунел, който, предполагам, води до някоя съседна сграда, която служи като прикритие за експедирането и получаването на крадени стоки.
	— Тя трябва да се използва също така и от тайните служители, за да влизат и излизат — предположи Потъл.
	— Боже мой — прошепна Гаскил. — Ударихме джакпота. Още оттук мога да разпозная четири откраднати произведения на изкуството.
	— По-добре да останем на място — тихо каза Рагсдейл, — докато не успеем да докараме отгоре подкрепления със совалката.
	— Изявявам желание аз да отговарям за фериботната линия — каза Суейн с привлекателна усмивка. — Коя жена ще пропусне възможността да седи в такава страхотна вана, която се движи от единия до другия етаж?
	Веднага щом тя замина, Потъл застана на пост край вратата към складовото помещение, докато Гаскил и Рагсдейл претърсиха подземния офис на Золар. Бюрото не предложи почти нищо ценно, затова те пренасочиха вниманието си към търсенето на тайник. Те бързо намериха това, което търсеха. Зад една висока библиотека с книги, която се отделяше от стената, плъзгайки се на малки колелца, се откри тясна и дълга стая, запълнена със стари дървени шкафове с чекмеджета от пода до тавана. Всеки шкаф съдържаше папки, подредени по азбучен ред, които съдържаха архивите за покупко-продажбите на фамилията Золар чак до 1929 година назад.
	— Тук е — промърмори Гаскил с почуда. — Всичко е тук.
	Той започна да вади папки от едно чекмедже.
	— Невероятно — съгласи се Рагсдейл, като разучаваше папките от друг шкаф, който стоеше в средата на тайника. — В продължение на шестдесет и девет години те са водили отчет на всеки един предмет на изкуството, който са откраднали, внесли контрабандно или фалшифицирали, включително финансови и персонални данни за купувачите.
	— О, Исусе — простена Гаскил, — погледни това.
	Рагсдейл взе предложената папка и прегледа набързо първите две страници. Когато вдигна очи, лицето му имаше невярващо изражение.
	— Ако това е вярно, статуята на цар Соломон от Микеланджело в музея на ренесансовото изкуство „Айзенщайн“ в Бостън е фалшификат.
	— И дяволски добър при това, ако се съди по броя на експертите, които са удостоверили автентичността му.
	— Но предишният уредник е знаел.
	— Разбира се — каза Гаскил. — Фамилията Золар му е направила предложение, на което той не е могъл да откаже. Според този доклад десет изключително редки етруски скулптури, изкопани незаконно в северна Италия и внесени контрабандно в Съединените щати, са били сменени, заедно с подправената статуя на цар Соломон, с дубликати. Тъй като фалшификацията е била твърде добра, за да бъде хваната, уредникът се превърнал в голям герой в очите на попечителите и редовните посетители с твърдението си, че е обогатил колекцията на музея, успявайки да убеди анонимни богаташи да дарят предметите на музея.
	— Чудя се колко още случая на музейни измами ще открием — размишляваше Рагсдейл.
	— Подозирам, че това може да се окаже само върха на айсберга. Тези папки съдържат десетки хиляди незаконни сделки с купувачи, които са си затворили очите за произхода на закупените от тях предмети.
	Рагсдейл се усмихна.
	— Бих искал да съм се скрил в миша дупка, когато прокуратурата открие, че сме създали работа на техните юристи за десет години напред.
	— Не познаваш федералните прокурори — каза Гаскил. — Когато в ръцете им попаднат всичките богати бизнесмени, политици, прочути спортисти и знаменитости от света на изкуството, които съзнателно са купили тези ценни предмети, те ще помислят, че са умрели и отишли в рая.
	— Може би ще е по-добре да преосмислим всичките тези разкрития — предупреди Рагсдейл.
	— Какво си намислил?
	— Знаем, че Джозеф Золар и двама от братята му, Чарлз Оксли и Сайръс Сарасон, са в Мексико, където ние не можем да ги арестуваме и задържим, без да влезем в големи правни разправии. Така ли е?
	— Съгласен съм.
	— Затова ще потулим разкритията от тази внезапна проверка — обясни Рагсдейл. — Както по всичко изглежда, служителите, които работят от законната страна на операцията, нямат представа какво става в подземието. Нека да ги оставим да се върнат утре на работа, сякаш проверката не е открила нищо, за да продължат обичайната си работа. В противен случай, ако надушат, че сме сложили край на операциите им тук и че федералните прокурори трупат неопровержими доказателства срещу тях, те ще изчезнат в някоя държава, където не можем да ги хванем.
	Гаскил разтри замислено брадичката си.
	— Няма да бъде лесно да ги държим в неведение. Както всички бизнесмени на път, те вероятно държат ежедневна връзка с офисите си.
	— Ще използваме всички долни трикове от учебника и ще я фалшифицираме — засмя се Рагсдейл. — Ще поставим телефонистки, които да твърдят, че линиите от оптично влакно са били прекъснати от строителни работи. Ще изпращаме фалшиви паметни бележки по факсовите им линии. Ще държим работниците, които арестувахме, в пълна изолация. Ако имаме късмет, можем да заблудим фамилията Золар и да ги държим в неведение в продължение на четиридесет и осем часа, докато измислим някаква уловка, с която да ги примамим да се върнат в страната.
	Гаскил погледна Рагсдейл.
	— Мой човек, ти май си падаш по големите рискове.
	— Залагам жената и децата си за трикрак кон, само и само да получим и най-малката възможност да премахнем тези отрепки завинаги.
	— Облогът ти ми харесва — ухили се Гаскил. — Да се захващаме здраво за работа.


>>	44

	Мнозина от племето на Били Юма в малкото селце от сто седемдесет и шест души изкарваха прехраната си, като отглеждаха тикви, царевица и боб, други сечаха хвойна и манзанита*, продавайки ги като колове за ограда или дърва за горене. Нов източник на доходи бе съживяването на интереса към тяхното древно грънчарско изкуство. Няколко от жените на племето монтоло все още можеха да създават елегантни керамични съдове, които в последно време бяха започнали да се търсят от колекционери, жадни за индианско изкуство.
	[* Вечнозелени храсти или малки дървета, растящи в Западна Северна Америка. — Б.пр.]
	След като бе работил в продължение на петнадесет години като каубой, нает в едно голямо ранчо, накрая Юма бе спестил достатъчно пари, за да започне свой собствен малък бизнес. Той и жена му Поли си изкарваха добро препитание в сравнение с по-голямата част от родното му племе в северна Баха — тя изпичаше своите керамични съдове, докато той отглеждаше добитък.
	След обяда си, както правеше всеки ден, Юма оседла една жълтеникавосива кобила, и отиде да провери стадото си за болни или наранени животни. Грубият и негостоприемен пейзаж с изобилието си от назъбени камъни, кактуси и стръмни дерета лесно можеше да осакати някое непредпазливо младо добиче.
	Той търсеше едно изгубено теле, когато видя непознатия, който се приближаваше по тясната пътечка, водеща към селото на Юма.
	Мъжът, който вървеше през пустинята, изглеждаше необичайно за такова място. За разлика от туристите или ловците, той носеше само дрехите на гърба си, нямаше манерка с вода или раница, нямаше дори шапка, с която да скрие главата си от следобедното слънце. Външният му вид бе на изморен, изтощен до безкрайност човек, но въпреки това той вървеше с решителна и бърза крачка, сякаш бързаше да стигне някъде. Любопитен, Били временно преустанови търсенето на телето и подкара коня си през едно сухо дере към пътечката.


	Пит бе изминал пеша през пустинята 14 километра (почти 9 мили), след като се бе събудил от един изтощителен сън. Той можеше все още да бъде мъртъв за света, ако едно странно усещане не беше го събудило. Той отвори примигвайки очи и видя едно малко скално гущерче, което се бе свило върху ръката му и го гледаше с извита назад глава. Той тръсна ръка, за да отхвърли малкия натрапник и погледна водолазния си часовник „Докса“, за да провери колко е часът. С шок видя, че бе проспал половината сутрин.
	Когато се събуди, слънцето сипеше лъчи върху пустинята, но температурата бе поносима с тридесетте си градуса по Целзий (86 градуса по Фаренхайт). Потта бързо изсъхна по тялото му и той почувства първата жажда за вода. Облиза устни и усети вкуса на солта от плуването през морето. Въпреки горещината той бе обзет от студен гняв към самия себе си заради това, че бе проспал четири скъпоценни часа. Една вечност, опасяваше се той, за приятелите му, подложени на кой знае какви страдания от Сарасон и неговите садисти през този ден. Смисълът на неговото съществуване сега бе единствено тяхното спасение.
	След като се гмурна набързо във водата, за да се освежи, той се отправи на запад през пустинята към мексиканската магистрала номер 5, която отстоеше на двадесет, може би тридесет километра от него. Веднъж да стигнеше шосето, той можеше да отиде на стоп до Мексикали и оттам през границата — в Калексико. Това беше планът му, освен ако местната телефонна компания в Баха не беше предвидливо инсталирала за негово удобство монетен телефон в сянката на някое мескитово дърво.
	Той отправи взор над Морето на Кортес и погледна за последен път „Алхамбра“ в далечината. Старият ферибот бе заседнал във водата до парапета на палубата си и лежеше върху тинята, леко наклонен встрани. Иначе той изглеждаше непокътнат.
	Фериботът изглеждаше също така и пуст. Не се виждаха лодки или хеликоптери, които да търсят Пит, изпратени от разтревожения Джордино и американските митнически агенти на север от границата. Не че това имаше някакво значение. Който и да е издирвателен екип, изпълняващ разузнавателен полет над кораба, нямаше да очаква, че той може да бъде на сушата, за да го търси там. Пит реши да тръгва.
	Той поддържаше стабилно темпо от 7 километра (4.3 мили) в час през пустошта, простираща се от двете му страни. Това му напомни за дългото и мъчително пътуване през пустинята Сахара на северно Мали, което бе извършил с Джордино преди две години. Изгарящите температури на огнения ад и липсата на вода ги бяха довели на косъм от смъртта. Само случайното откриване на един катастрофирал самолет, от който те успяха да направят сухоземна яхта, им помогна да се понесат над пясъците и да намерят спасението си. В сравнение с онова изпитание, това тук бе разходка в парка.
	Два часа след като тръгна, той стигна до една прашна пътечка и я последва. Тридесет минути по-късно забеляза един мъж на кон до пътечката. Пит се приближи до него и вдигна ръка за поздрав. Ездачът го погледна с уморени и изтощени от слънцето очи. Строгото му лице изглеждаше като набразден от времето пясъчник.
	Пит разгледа непознатия. Ездачът носеше сламена каубойска шапка с широка, обърната нагоре периферия, памучна риза с дълги ръкави, изтъркани дънки и протрити каубойски ботуши. Черната коса под шапката не показваше признаци на посивяване. Мъжът бе дребен и слаб и можеше да бъде на всякаква възраст между петдесет и седемдесет години. Кожата му имаше бронзов загар и бе прорязана от безброй бръчки. Ръцете, които държаха юздите, бяха жилави и набръчкани от дългогодишен тежък труд. Това бе мъж с твърд и решителен характер, отбеляза Пит, който бе оцелял в една негостоприемна земя благодарение на невероятната си жилавост.
	— Добър ден — каза приятелски Пит.
	Както повечето хора от племето му, Били можеше да говори на два езика — на родния си монтоло, който използваше в семейството си и сред приятели, и на испански с външни хора. Той обаче знаеше и доста добре английски от честите си пътувания през границата, където продаваше добитък и купуваше провизии.
	— Знаете ли, че сте влезли незаконно в частна индианска собственост? — попита той стоически.
	— Не, съжалявам. Бях изхвърлен на брега на Залива. Опитвам се да стигна до магистралата и да телефонирам.
	— Изгубили сте лодката си?
	— Да — потвърди Пит. — Би могло да се каже така.
	— Имаме телефон в нашия ритуален дом. С удоволствие ще ви заведа там.
	— Ще ви бъда много благодарен.
	Били протегна надолу ръка.
	— Селото ми не е далеч. Можете да се качите на коня ми.
	Пит се поколеба. Той определено предпочиташе моторните превозни средства. Според неговия начин на мислене четири колела бяха във всички случаи по-добре от четири копита. Единственото полезно нещо, за което конете можеха да се използват, бе да служат за фон в каубойски филми. Но на харизан кон Пит нямаше намерение да му гледа зъбите. Той пое ръката на Били и бе удивен от силата, показана от жилавия дребен мъж, който вдигна и постави зад себе си Пит с неговите осемдесет и два килограма (181 фунта), без най-малкия признак на физическо усилие.
	— Между другото, казвам се Дърк Пит.
	— Били Юма — отвърна ездачът, без да предложи ръка.
	Те яздиха мълчаливо в продължение на половин час, преди да превалят един самотен хълм, обрасъл с юка. Спуснаха се в една малка долина, през която течеше плитък поток, и минаха покрай руините на испанска църква, разрушена преди триста години от индианци, съпротивляващи се на новата религия. От нея бяха останали само ронещи се кирпичени стени и едно малко гробище. Гробовете на първите испанци близо до върха на хълмчето бяха отдавна обрасли и забравени. По-надолу се намираха гробове на хората от селището, погребани в по-близкото минало. Един надгробен камък привлече вниманието на Пит. Той се плъзна надолу по задницата на коня и отиде до него.
	Буквите, издялани в очукания от времето камък, бяха ясни и напълно четливи.
C>
	Пати Лу Катинг
	2.11.24 — 2.3.34
P>
	Нека слънцето те огрява с топлите си ласкави лъчи.
	И в най-тъмната нощ звезда да свети в небето.
	Най-мрачното утро зора да роди.
	А когато падне мракът, ръката Божия да те приспи.
P$
C$
	— Коя е тя? — попита Пит.
	Били Юма поклати глава.
	— Дори и старците не знаят. Те казват, че гробът е бил направен от непознати хора през нощта.
	Пит се изправи и обгърна с поглед безкрайната шир на пустинята Сонора. Лек ветрец нежно галеше тила му. Един червеноопашат ястреб кръжеше в небето, съзерцавайки царството си. Тази страна, с планините и пясъците си, с дивите си зайци, койоти и каньони можеше да всее страх в душата на човек, но и да го изпълни с вдъхновение. Това е точно мястото, където да умреш и да бъдеш погребан, помисли си той. Накрая той се извърна от вечното жилище на Пати Лу и махна на Юма да продължи сам.
	— Останалата част ще извървя пеша.
	Юма кимна мълчаливо и продължи напред. От копитата на кобилата се вдигна прах и се понесе на малки облачета над пътечката.
	Пит го последва надолу по хълма до едно скромно селце от земеделци и скотовъдци. Юма и Пит се движеха покрай руслото на потока, където три млади момичета перяха дрехи под сянката на една топола. Те спряха заниманието си и го зяпнаха с момичешко любопитство. Той им махна, но те не обърнаха внимание на поздрава му и се върнаха, както се стори на Пит, с почти церемониална тържественост към прането си.
	Сърцето на селището, в което живееше племето монтоло, се състоеше от няколко къщи и постройки. Някои от тях бяха направени от мескитови клони, облепени с кал, една-две бяха от дърво, но повечето бяха построени от циментови блокове. Единственият белег на съвременната цивилизация бяха очуканите от времето стълбове, на които бяха окачени електрическите и телефонните кабели, няколко разнебитени пикапа, които изглеждаха така, сякаш бяха извадени от някоя морга за коли, както и една сателитна антена.
	Юма завърза юздите на коня си пред една малка постройка, която имаше изходи от три страни.
	— Нашият ритуален дом — каза той. — Вътре има телефон. Трябва да платиш.
	Пит се усмихна, затършува из все още прогизналия си портфейл и извади една карта на AT & T.
	— Няма проблем.
	Юма кимна и го заведе в един малък офис, оборудван с дървена маса и четири сгъваеми стола. Телефонът бе поставен върху един много тънък телефонен указател, който лежеше на плочестия под.
	Телефонистката отговори след седемнадесет иззвънявания.
	— Si, por favor?
	— Искам да проведа разговор с кредитна карта.
	— Да, сър, номерът на картата ви и телефонният номер, на който ще звъните — отвърна свободно на английски тя.
	— Един път и на мен да ми провърви днес — въздъхна Пит, като чу откликналия на молбата му глас.
	Мексиканската телефонистка го свърза с колежката си от американската страна. Тя го прехвърли на телефонната информация, за да получи номера на митническата служба в Калексико, след което го свърза. Отсреща му отговори мъжки глас.
	— Митническа служба. С какво мога да ви помогна?
	— Опитвам се да се свържа с Албърт Джордино от Националната агенция за подводни и морски изследвания.
	— Един момент, ще ви прехвърля. Той е в офиса на агент Старгър.
	Две щраквания и се чу глас, който сякаш идваше от някакво подземие:
	— Старгър на телефона.
	— Тук е Дърк Пит. Джордино наблизо ли е?
	— Пит, това ти ли си? — каза невярващо Къртис Старгър. — Къде се изгуби? Опитахме всички възможни начини, за да накараме мексиканските военноморски сили да те търсят, но без успех.
	— Не се тревожи. Местното им командване вероятно е било подкупено от Золар.
	— Един момент, Джордино е тук до мен. Ще те свържа с него по вътрешна линия.
	— Ал — каза Пит, — там ли си?
	— Така се радвам да чуя гласа ти, приятелю. Предполагам, че нещо се е объркало.
	— Съвсем накратко, нашите приятелчета от Перу държат в плен Лорън и Руди. Помогнах на екипажа да избяга с един спасителен сал. Аз успях да доплувам до брега и сега се обаждам от едно индианско селце в пустинята на север от Сан Фелипе, на около тридесет километра западно от мястото, където полупотънал в тинята лежи „Алхамбра“.
	— Ще изпратя един от нашите хеликоптери — каза Старгър. — Ще ми трябва името на селото, за да го дам на пилота.
	Пит се обърна към Били Юма.
	— Как наричате селището си?
	Юма кимна.
	— Каньон Ометепек.
	Пит повтори името, описа им в по-подробен план събитията от последните осемнадесет часа и затвори.
	— Приятелите ми ще дойдат да ме вземат — каза той на Юма.
	— С кола?
	— Хеликоптер.
	— Ти си важна личност?
	Пит се засмя.
	— Не повече от кмета на селото ви.
	— Нямаме кмет. Работите на племето се обсъждат от нашите старейшини.
	Пред къщата минаха двама мъже, които водеха едно магаре, скрито под товара си от клони на манзанита. Мъжете и Юма си размениха само кратки погледи. Без поздрав, без усмивка.
	— Изглеждаш уморен и жаден — каза Юма на Пит. — Ела в моя дом. Жена ми ще ти приготви нещо за ядене, докато чакаш приятелите си.
	Това бе най-приятното предложение, което Пит бе получил този ден и той с благодарност прие.


	Поли, съпругата на Юма, бе едра жена, която носеше килограмите си по-добре, от който и да е мъж. Лицето й бе кръгло и набръчкано, с огромни тъмнокестеняви очи. Въпреки че бе на средна възраст, косата й бе гарвановочерна. Тя се суетеше около печката за дърва, която се намираше под една рамада* от циментови тухли до къщата им. Индианците от югозападните пустини предпочитаха сянката и откритостта на една рамада пред тесните си и задушни стаи в домовете си, за да разположат там кухнята и трапезарията. Пит забеляза, че покривът на рамадата бе направен от клоните на скелета на кактуса сагуаро и се носеше от мескитови стълбове, обградени от стена от бодливи храсти окотило.
	[* Рамада — лятна кухня, навес. — Б.пр.]
	След като изпи пет чаши вода от една голяма ола, или гърне, чиито порести стени позволяваха на водата да се изпарява, поддържайки по този начин съдържанието й хладно, той бе нагостен от Поли с нарязано на резенчета свинско, варен боб, сварен повторно с пъпки от коля*, които му напомняха на бамя. Тортилите бяха направени от мескитови зърна, която тя бе счукала на брашно със сладък вкус. Късният обяд бе придружен от вино, направено чрез ферментация на плодовете на сагуаро.
	[* Коля — бодлив кактус от рода Opuntia, с цилиндрични стебла, растящ в югозападните САЩ и Мексико. — Б.пр.]
	Пит не помнеше някога да бе ял по-вкусно ядене.
	Поли рядко говореше, а когато го правеше, тя произнасяше само по няколко думи на испански, адресирани до Юма. На Пит му се стори, че в големите й кестеняви очи сякаш имаше искрици хумор. Тя обаче се държеше сериозно и дистанцирано.
	— Не виждам усмихнати хора в селото ви — каза Пит, за да поведе разговор.
	Юма поклати тъжно глава.
	— Скръб обзе племето ми, както и другите племенни селища, когато нашите най-святи религиозни идоли бяха откраднати. Без тях синовете и дъщерите ни не могат да преминат през свещения обред на пълнолетието си. Откакто идолите изчезнаха, дните ни са изпълнени с мъка и нещастие.
	— О, боже — пое си дълбоко дъх Пит. — Не и Золар.
	— Какво, сеньор?
	— Една международна фамилия крадци, които са откраднали половината от древните исторически предмети, които някога са били откривани.
	— Мексиканската полиция ни каза, че идолите ни са били откраднати от американски иманяри, които претърсвали свещената индианска земя, за да ограбят наследството ни и го продадат за печалба.
	— Много е възможно — каза Пит. — Как изглеждат свещените ви идоли?
	Юма протегна ръка и я задържа изправена на около метър над пода.
	— Те са толкова високи. Преди много векове прадедите ми издялали лицата им от корени на топола.
	— Голяма е вероятността фамилията Золар да са купили твоите идоли от иманярите за жълти стотинки и след това продадени на богат колекционер на тлъста цена.
	— Тези хора се наричат Золар?
	— Това е фамилното им име. Те работят под прикритието на една тайна организация, наречена „Солпемачако“.
	— Тази дума не ми е позната — каза Юма. — Какво означава?
	— Митична змия на инките с няколко глави, която пазела една пещера.
	— Никога не съм чувал за нея.
	— Мисля, че тя може да бъде свързана с друго легендарно чудовище, което пази преизподнята. Перуанците го наричали Демонио дел Муертос.
	Юма загледа замислено отрудените си ръце.
	— Ние също имаме легендарен демон на преизподнята, който пази мъртвите да не избягат, а живите да не влизат. Той също така съди мъртвите ни, като позволява на добрите да преминат в отвъдното, а лошите разкъсва.
	— Демонът на Страшния съд — каза Пит.
	Юма кимна тържествено.
	— Той живее на една планина, недалеч оттук.
	— Серо ел Капироте — каза тихо Пит.
	— Как може един странник да знае това? — попита Юма, като се взря дълбоко в зелените очи на Пит.
	— Бях на върха. Видях крилатия ягуар със змийска глава и гарантирам, че не е бил сложен там да пази преизподнята или да съди мъртвите.
	— Ти изглежда знаеш много за нашата земя.
	— Не, в действителност много малко. Но с интерес бих искал да чуя за други легенди за този демон.
	— Има и друга — призна Юма. — Енрике Хуарес, най-възрастният старейшина на племето ни, е един от малцината останали монтоло, които помнят старите предания и легенди. Той разказва за златни богове, дошли от юг върху големи птици с бели остри зъби, които се движели над повърхността на водата. Те се установили на един остров в старото море за дълго време. Когато боговете накрая отплавали, те оставили каменния демон. Неколцина от нашите храбри и любопитни прадеди прекосили водата до острова, но никога не се върнали. Хората тогава се уплашили и започнали да вярват, че планината е свещена и че всеки, който стъпи на нея, ще бъде разкъсан от демона. — Юма направи пауза и се загледа в пустинята. — Тази история е била разказвана и преразказвана от времето на прадедите ни. По-младите ни деца, които учат в модерни училища, смятат, че това е само една приказка.
	— Приказка, смесена с исторически факти — увери Пит Юма. — Можеш да ми вярваш, когато ти кажа, че вътре в Серо ел Капироте лежи несметно съкровище. Оставено там не от златните богове от юг, а от инките от Перу, които се възползвали от суеверния страх на твоите прадеди от свръхестественото и изсекли каменното чудовище, за да може то да всява страх и да ги държи далеч от острова. Като допълнителна застраховка, те оставили няколко стражи, които да убиват любопитните, докато испанците не бъдат прогонени от тяхната родина и те да могат да се върнат и вземат обратно съкровището за новия си крал. Не ще и дума, че историята на човечеството се разви в друга посока. Испанците останали в родината им и никой не се върнал.
	Били Юма не бе човек, който се поддаваше на силни емоции. Сбръчканото му лице остана неподвижно, само черните му очи се разшириха.
	— Голямо съкровище лежи под Серо ел Капироте?
	Пит кимна.
	— Много скоро там ще дойдат хора с лоши намерения, за да проникнат с взлом вътре в планината и откраднат богатствата на инките.
	— Те не могат да направят това — възрази Юма. — Серо ел Капироте е вълшебен. Той се намира на наша земя, земята на монтоло. Мъртвите, които не са минали през съдилището, живеят извън стените му.
	— Това няма да спре тези хора, повярвай ми — каза Пит със сериозен тон.
	— Хората ми ще изпратят протест до местните ни полицейски власти.
	— Ако Золар са такива, каквито са, те вече са подкупили вашите правоохранителни органи.
	— Тези зли хора, за които говориш. Те са същите, които са откраднали нашите свещени идоли?
	— Както предположих, много е възможно.
	Били Юма го погледна с разучаващ поглед.
	— Тогава няма защо да се тревожим за незаконното им нахлуване в свещената ни земя.
	Пит не разбра.
	— Мога ли да попитам защо?
	Реалността бавно изчезна от лицето на Юма и той като че ли изпадна в състояние на унес.
	— Защото онези, които са заграбили идолите на слънцето, луната, земята и водата, са прокълнати и ще умрат от ужасна смърт.
	— Ти наистина ли вярваш в това?
	— Да — отговори сериозно Юма. — В моите сънища аз виждам как крадците се давят.
	— Удавят?
	— Да, във водата, която ще превърне пустинята в градина, каквато тя е била по времето на моите прадеди.
	Пит помисли дали да не му възрази. Той не бе от онези, които вярваха в сънища. Той бе закоравял скептик що се отнасяше за всичко метафизично. Но втренченият, изпълнен с увереност поглед в очите на Юма, твърдият като скала тон на гласа му, накараха нещо да трепне в душата на Пит.
	Той започна да се чувства щастлив, че не е свързан със Золар.


>>	45

	Амару слезе по стъпалата в главната зала на хасиендата. Едната стена на просторното помещение бе запълнена с голяма каменна камина, преместена тук от една стара йезуитска мисия. Високият таван бе декориран с гипсови панели със сложни форми и шарки.
	— Моля да ме извините, че ви накарах да ме чакате, господа.
	— Всичко е наред — каза Золар. — След като глупаците от НЮМА ни заведоха директно до златото на Хуаскар, ние се възползвахме от твоето закъснение, като обсъдихме методите за изваждането му на повърхността.
	Амару кимна и огледа стаята. Освен него тук имаше четирима души. Разположили се на канапета около камината, в стаята бяха Золар, Оксли, Сарасон и Мур. Лицата им бяха безизразни, но не можеха да скрият чувството на тържествуване, което се носеше във въздуха.
	— Някакви новини за доктор Келси, фотографа Роджърс и Албърт Джордино? — попита Сарасон.
	— Информаторите ми от другата страна на границата смятат, че Пит ви е казал истината на ферибота за това, че ги е оставил в офиса на американската митница в Калексико.
	— Трябва да е надушил някакъв капан — каза Мур.
	— Това бе очевидно. Когато се върна сам на ферибота — Сарасон се обърна с остър тон към Амару, — той беше в ръцете ти, а ти го остави да избяга!
	— Да не забравяме и екипажа — добави Оксли.
	— Уверявам ви, Пит не избяга. Той бе убит, когато хората ми и аз хвърлихме ударни гранати във водата около него. Що се отнася до екипажа на кораба, мексиканските полицейски служители, на които сте платили, за да ни сътрудничат, ще осигурят мълчанието им дотогава, докато е необходимо.
	— Има още затруднения — каза Оксли. — След изчезването на Пит, Гън и депутатката от Конгреса Смит, всички федерални агенти между Сан Диего и Денвър ще дойдат да душат наоколо.
	Сарасон погледна ядосано Амару.
	— Казваш, че Пит е мъртъв. Тогава къде е трупът?
	Амару му отвърна със злобен поглед.
	— Пит храни рибите. Може да бъдете сигурни в това.
	— Прощавай, но не съм убеден.
	— Той по никакъв начин не би могъл да оцелее при подводните взривове.
	— Този човек е оцелявал при къде по-опасни ситуации. — Сарасон отиде до едно барче и си наля питие. — Няма да бъда удовлетворен, докато не видя останките му.
	— Ти оплеска работата и при потапянето на ферибота — каза Оксли на Амару. — Трябваше да го откараш в по-дълбоки води, преди да отвориш кингстоновите клапи.
	— Или още по-добре, да го запалиш, заедно с депутатката от Конгреса Смит и заместник-директора на НЮМА — каза Золар, като палеше пура.
	— Полицейският комендант Кортина ще проведе разследване и ще обяви, че фериботът заедно с депутатката от Конгреса Смит и Руди Гън е изчезнал при злополука — каза Сарасон.
	Золар го погледна гневно.
	— Това няма да елиминира вероятността от намеса на американските правоохранителни власти. Прокуратурата им ще поиска доста повече от едно местно разследване, ако Пит оцелее и разкрие несръчните действия на твоя приятел тук.
	— Забравете Пит — каза Амару с категоричен тон. — Никой няма по-голямо основание от мен да го види мъртъв.
	Оксли премести погледа си от Амару към Золар.
	— Не можем да рискуваме, базирайки се само на едно предположение. Кортина няма да може да забави едно съвместно разследване от мексиканското и американското правителство за повече от няколко дни.
	Сарасон сви рамене.
	— Достатъчно време, за да извадим съкровището и да изчезнем.
	— Дори ако Пит излезе от морето и разкаже истината — каза Хенри Мур, — това ще бъде неговата дума срещу вашата. Той не може да докаже връзката ви с измъчването и изчезването на Смит и Гън. Кой би повярвал, че една фамилия уважавани търговци на произведения на изкуството може да е замесена в такива неща. Бихте могли да нагласите нещата така, че Кортина да обвини Пит, че той е извършил тези престъпления, за да може да заграби съкровището за себе си.
	— Одобрявам концепцията на професора — каза Золар. — Нашите влиятелни приятели в полицията и армията лесно могат да бъдат убедени да арестуват Пит, ако той покаже лицето си в Мексико.
	— Дотук добре — каза Сарасон. — Ами нашите пленници? Сега ли да ги елиминираме, или по-късно?
	— Защо не ги хвърлим в реката, която тече през пещерата със съкровището? — предложи Амару. — В края на краищата, това, което е останало от телата им, вероятно ще изплава в Залива. След като рибите се справят с тях, всичкото, което един следовател би могъл да открие, е, че те са умрели от удавяне.
	Золар обходи с поглед братята си в стаята, след което погледна Мур, който изглеждаше странно неспокоен. Накрая той се обърна към Амару.
	— Брилянтен сценарий. Прост, но въпреки това брилянтен. Някакви възражения?
	Нямаше такива.
	— Ще се свържа с комендант Кортина, за да го инструктирам за задачата му — предложи услугите си Сарасон.
	Золар махна с пурата си и оголи зъби в широка усмивка.
	— Тогава всичко е уредено. Докато Сайръс и Кортина вдигат димна завеса пред американските следователи, останалите от нас ще си стегнат багажа и ще се преместят от хасиендата на Серо ел Капироте, където утре сутринта ще започнат да изваждат златото, веднага щом се развидели.
	Един от прислужниците на хасиендата влезе и подаде на Золар един портативен телефон. Той се заслуша, без да отговори на този, който му се обаждаше. След малко изключи телефона и се засмя.
	— Добри новини, братко? — попита Оксли.
	— Федералните агенти са извършили внезапна проверка на нашите складови постройки.
	— И това е смешно? — попита Мур, озадачен.
	— Нещо обичайно — обясни Золар. — Както обикновено, не са открили нищо и са стояли като идиоти, без да има къде да отидат.
	Сарасон привърши питието си.
	— Значи няма нищо сериозно, така че изваждането на съкровището ще започне по график.
	Голямата зала утихна. В съзнанието си всеки започна да си представя по свой начин невероятните съкровища, които щяха да открият под Серо ел Капироте. Всички, освен Сарасон. Мислите му се върнаха към срещата с Пит на ферибота. Знаеше, че бе абсурдно, но го глождеха думите на Пит, който твърдеше, че е показал пътя на него и братята му до джакпота. И какво ли имаше предвид, когато каза, че те са били изпързаляни?
	Дали Пит просто лъжеше, или се опитваше да му каже нещо, или това бе само перчене на човек, който мисли, че ще умре? Не си струваше, реши Сарасон, да си губи времето за тези отговори. Предупредителните звънчета трябваше да звъннат някъде в главата му, но сега пред него стояха по-важни дела. Той прогони Пит от мислите си.
	Никога не бе правил по-голяма грешка.


	Мики Мур запристъпва внимателно надолу по стръмните стъпала, водещи към избата под хасиендата, докато крепеше един поднос. В подземието тя се приближи до един от главорезите на Амару, който пазеше вратата на един малък килер, където държаха пленниците.
	— Отвори вратата — нареди му тя.
	— Никой не може да влиза вътре — измърмори с неприятен тон пазачът.
	— Отмести се, кретен такъв — озъби се Мики, — или ще ти откъсна топките.
	Пазачът се сепна от оскърбителния и груб тон, който идваше от една елегантна жена. Той отстъпи крачка назад.
	— Така ми е заповядал Тупак Амару.
	— Всичкото, което нося, е храна, идиот такъв. Пусни ме вътре или ще закрещя и ще се закълна пред Джозеф Золар, че си изнасилил както мен, така и жената вътре.
	Пазачът погледна отгоре подноса, след което отстъпи, като отключи вратата и се премести встрани.
	— Не казвай на Тупак за това.
	— Не се тревожи — отвърна му с рязък тон през рамо Мики, докато влизаше в тъмната и задушна килия. Необходимо й бе малко време, докато очите й се адаптират към тъмнината. Гън лежеше на пода. Той с мъка се изправи до седнало положение. Лорън стоеше, готова сякаш да го брани.
	— Я виж ти — прошепна гневно Лорън. — Този път са изпратили жена, която да свърши мръсната им работа.
	Мики бутна подноса в ръцете на Лорън.
	— Ето малко храна. Плодове и сандвичи и четири бутилки бира. Вземете ги! — След това се обърна и затръшна вратата в лицето на пазача. Когато се обърна отново към Лорън, очите й вече бяха свикнали с тъмнината. Тя бе потресена от външния вид на Лорън. Тя различи подутини и натъртвания по устните й и около очите й. По-голяма част от дрехите на Лорън бяха разкъсани и тя бе сплела малкото останало от тях, за да покрие тялото си. Мики видя също така и червени следи от удари с бич по горната част на гърдите й и тъмни петна по ръцете и краката й. — Копелета! — изсъска тя. — Скапани садистични копелета. Съжалявам, ако знаех, че сте били бити, щях да донеса лекарства.
	Лорън коленичи и постави подноса на пода. Тя подаде една от бутилките бира на Гън, но наранените му ръце не можеха да отвият капачката. Тя я махна вместо него.
	— Коя е нашата Флорънс Найтингейл? — попита Гън.
	— Казвам се Мики Мур. Съпругът ми е антрополог, аз съм археоложка и сме наети от Золар.
	— За да им помогнете да открият златното съкровище на Хуаскар? — отгатна Гън.
	— Да, ние дешифрирахме изображенията.
	— Върху златните одежди на Тиаполо — довърши Гън. — Знаем всичко за това.
	В продължение на известно време Лорън не каза нищо, докато лакомо унищожи един от сандвичите и обърна една бира. Накрая, чувствайки се едва ли не като новородена, тя погледна Мики с любопитство.
	— Защо правите това? За да ни повдигнете духа, преди те да се върнат и да ни използват отново като боксови круши?
	— Ние не сме част от вашето изпитание — отвърна искрено Мики. — Истината е, че Золар и братята му възнамеряват да убият съпруга ми и мен, веднага щом приберат съкровището.
	— Откъде знаете това?
	— И преди сме имали работа с хора като тях. Имаме усет за нещата, които стават около нас.
	— Какво смятат да правят с нас? — попита Гън.
	— Фамилията Золар и техните подкупни приятелчета от мексиканската полиция и армия възнамеряват да направят така, че да изглежда, че вие сте се удавили, докато сте се опитвали да напуснете потъващия ви ферибот. Планът им е да ви хвърлят в подземната река, за която споменават древните, че тече през пещерата със съкровището и се влива в морето. Когато телата ви изплуват на повърхността, от тях няма да е останало много, за да може да се докаже нещо друго.
	— Изглежда правдоподобно — измърмори гневно Лорън. — Отдавам им заслуженото за това.
	— О, боже — каза Гън. — Те не могат просто така хладнокръвно да убият един представител на Конгреса на Съединените щати.
	— Повярвайте ми — каза Мики, — тези хора нямат скрупули, а още по-малко съвест.
	— Как е станало така, че досега не са ни убили? — попита Лорън.
	— Страхуваха се, че приятелят ви Пит би могъл по някакъв начин да ги изобличи за вашето отвличане. Сега вече не ги е грижа. Те смятат, че позицията им е достатъчно силна, за да издържи на обвиненията на един човек.
	— Ами екипажа на ферибота? — попита Лорън. — Те бяха свидетели на пиратството.
	— Местната полиция ще се погрижи те да не вдигнат тревога. — Мики се поколеба. — Съжалявам, че трябва да ви кажа защо тях вече не ги е грижа за Пит. Тупак Амару се кълне, че след като вие бяхте откарани в хасиендата, той и неговите хора са направили Пит на пихтия, хвърляйки ударни гранати по него във водата.
	Теменужените очи на Лорън се изпълниха със скръб. До този момент тя бе хранила надежда, че Пит е успял по някакъв начин да избяга. Сега тя чувстваше сърцето си така, сякаш то бе паднало в пукнатината на ледник. Тя се облегна върху една от стените на каменната стая и захлупи с ръце лицето си.
	Помагайки си с ръце, Гън се изправи на крака.
	— Дърк мъртъв? Отрепки като Амару никога не могат да убият човек като Дърк Пит.
	Мики се сепна от пламенния дух на човек, така болезнено измъчван.
	— Знам само това, което съпругът ми разказа — отвърна тя така, сякаш се извиняваше. — Амару наистина признал, че не успял да намери тялото на Пит, но не изпитвал никакво съмнение в това, че Пит не би могъл да оцелее.
	— Казвате, че вие със съпруга си също сте в списъка за убийства на Золар.
	Мики сви рамене.
	— Да, на нас също трябва да ни запушат устата.
	— Ако ме извините за думите — каза Гън, — но вие изглеждате съвършено безразлична, дявол да го вземе.
	— Съпругът ми също има планове.
	— Да избягате?
	— Не, Хенри и аз може да изчезнем по всяко време, когато сметнем за удобно. Ние възнамеряваме да вземем част от съкровището за нас.
	Гън зяпна невярващо Мики. След това каза саркастично:
	— Вашият съпруг трябва да бъде един много корав антрополог.
	— Може би ще разберете по-добре, ако ви кажа, че ние се срещнахме и влюбихме един в друг, докато работихме заедно по една задача за Съвета за дейности в чужбина.
	— Никога не съм чувал на него — каза Гън.
	Лорън погледна замислено Мики.
	— А аз да. Говори се, че СДЧ е неизвестна, строго секретна организация, която действа зад кулисите на Белия дом. Никой в Конгреса не е успял досега да излезе със солидни доказателства за нейното съществуване или финансиране.
	— Каква е функцията й? — попита Гън.
	— Да извършва тайни операции под прякото ръководство на президента извън зоната на действие на другите национални разузнавателни служби и без тяхното знание.
	— Какви операции?
	— Мръсни номера в чужди страни, считани за враждебни на САЩ — отговори Лорън, като наблюдаваше Мики за някаква реакция от нейна страна. Изражението на Мики обаче остана сдържано и дистанцирано. — Като обикновен член на Конгреса аз не съм посветена в техните операции и мога само да предполагам. Подозирам, че главната им дейност е да извършват политически убийства.
	Очите на Мики станаха студени и сурови.
	— С лекота мога да призная, че в продължение на дванадесет години, до нашето оттегляне от службата, за да посветим времето си на археологията, малцина можеха да се мерят с Хенри и мен.
	— Не се учудвам — каза саркастично Лорън. — Като се представяте за учени, никой не е подозирал, че сте наемните убийци на президента.
	— За ваше сведение, депутатке Смит, нашите академични дипломи не са фалшифицирани. Хенри има докторат от университета в Пенсилвания, а моят е от Станфорд. Нямахме предубеждения относно задълженията, които изпълнявахме при трима бивши президенти. Посредством елиминирането на някои главатари на чужди терористични организации, Хенри и аз спасихме живота на повече американски граждани, отколкото можете да си представите.
	— За кого работите сега?
	— За себе си. Както казах, ние се оттеглихме. Почувствахме, че е дошло време да натрупаме пари от опита си. Държавната ни служба е вече минало. Въпреки че нашите услуги бяха добре заплатени, на нас не ни бе отпусната пенсия.
	— Вълкът козината си мени, но нрава — не — насмешливо каза Гън. — Вие никога няма да постигнете целта си, ако не очистите Амару и всичките Золар.
	Мики се усмихна леко.
	— Ще се наложи да сторим това с тях, преди те да сторят същото с нас. Но само след като на повърхността е извадено достатъчно количество от златото на Хуаскар, за да можем да го отнесем.
	— И ще оставите следи, осеяни с трупове.
	Мики прекара уморено ръка през лицето си.
	— Участието ви в търсенето на съкровището дойде като пълна изненада за всички. Золар постъпиха глупаво, като реагираха прекалено бурно, когато откриха, че по пътя към златото вървят и други. Те изпаднаха в амок и започнаха да убиват или отвличат всеки, когото заслепеното им от алчност съзнание виждаше като пречка. Считайте се за късметлии, че не ви убиха на ферибота, като приятеля ви Пит. Това, че ви оставиха временно живи, е явно доказателство, че са истински аматьори.
	— Вие и вашият съпруг — прошепна язвително Лорън, — вие бихте могли…
	— Да ви застреляме и да запалим ферибота заедно с труповете ви? — Мики поклати глава. — Не е в стила ни. Хенри и аз очиствахме само онези чужди граждани, които безразборно убиваха нещастни жени и деца или ги взривяваха, разкъсвайки ги на парчета, без да им мигне окото или пролеят сълза. Никога не сме наранявали наш американски съгражданин и нямаме намерение да започваме да правим това сега. Въпреки че вашето присъствие разстрои операцията ни, ние ще направим всичко, което е по силите ни, за да ви помогнем да избягате цели от тази афера.
	— Золар са американци — напомни й Лорън.
	Мики сви рамене.
	— Чисто техническа подробност. Те представляват това, което е може би най-голямата престъпна банда за кражба и контрабанда на произведения на изкуството в целия свят. Золар са акули от световна класа. Но защо аз трябва да ви казвам това? Вие сте изпитали тяхната бруталност върху гърба си. Като оставим костите им да се белеят в пустинята Сонора, Хенри и аз смятаме, че ще спестим милиони долари на американските данъкоплатци, които иначе биха отишли за едно трудно и дълго разследване на тяхната престъпна дейност. Освен това ще има и разходи за съд и затвор, ако ги заловят и осъдят.
	— А когато част от съкровището е вече в ръцете ви? — попита Гън. — Тогава какво?
	Мики се усмихна хитро като своенравна жена.
	— Ще ви изпратя картичка от онази част на света, в която ще бъдем, и ще ви уведомя как го харчим.


>>	46

	Една малка армия войници установи командния си пост и отцепи пустинята на две мили в кръг около подножието на Серо ел Капироте. Не пускаха никого да влиза или излиза. Върхът на планината се бе превърнал в основна база на всички операции, които се извършваха от въздуха, по изваждане на съкровището. Хеликоптерът на НЮМА, който братята Золар бяха откраднали от Пит и впоследствие пребоядисали в цветовете на „Золар Интернешънъл“, се издигна в ясното небе и пое курс обратно към хасиендата. Няколко минути по-късно над върха закръжи един тежко транспортен хеликоптер на мексиканската армия и кацна. Едно подразделение военни сапьори, облечени в полева униформа с цветовете на пустинята, скочиха на земята, отвориха задната врата за товари и започнаха да разтоварват един малък електрокар, макари с кабели и голяма лебедка.
	Длъжностните лица от щата Сонора, чието сътрудничество Золар бе купил, бяха одобрили всички необходими разрешения и пропуски за двадесет и четири часа, процес, който обикновено би отнел месеци или може би години. Золар бяха обещали да финансират строителството на нови училища, шосета и една болница. С парите си те бяха подкупили местните власти и бяха елиминирали обичайните дълги и отегчителни бюрократични процедури. Те бяха получили пълната подкрепа на едно нищо неподозиращо мексиканско правителство, подведено от корумпирани бюрократи. Молбата на Джозеф Золар за един контингент сапьори от една военна база на полуостров Баха бе бързо одобрена. Според условията на един набързо съставен договор с Министерството на финансите, Золар получаваха право на двадесет и пет процента от съкровището. Останалата част трябваше да бъде изложена в националния музей в Мексико Сити.
	Единственият проблем на това споразумение бе, че Золар нямаха намерение да го спазват. Те нямаше да делят съкровището с никой друг.
	След като златната верига и по-голямата част от съкровището бъдеха извлечени до върха на планината, под прикритието на нощта те щяха тайно да пренесат съкровището до една отдалечена самолетна писта близо до големите пясъчни дюни на пустинята Алтар, в непосредствена близост до границата с Аризона на север. Там то щеше да бъде натоварено на един търговски транспортен самолет, боядисан в цветовете и опознавателните знаци на голяма самолетна компания, след което щеше да бъде транспортирано до един таен дистрибутивен център, собственост на Золар, в малкото градче Надор в северното крайбрежие на Мароко.
	Още с пукването на зората всички в хасиендата бяха откарани на върха на планината. Не оставиха никакви лични вещи. Единствено реактивният самолет на Золар бе още там, паркиран върху пистата до хасиендата, готов да отлети веднага, щом се наложи.
	Лорън и Руди бяха освободени от затвора им и прехвърлени по-късно същата сутрин. Пренебрегвайки заповедите на Сарасон да не общува със заложниците, Мики Мур се бе състрадателно погрижила за техните рани и натъртвания и се бе уверила, че им бе дадена прилична храна. Тъй като шансът да избягат, спускайки се надолу по отвесните скални стени на планината, бе малък, никой не ги пазеше и те можеха свободно да се скитат сами, там където пожелаеха.
	Оксли бързо откри малката цепнатина, която водеше надолу в планината и незабавно нареди на една военна работна група да я разшири. Той остана назад, за да наглежда разполагането на оборудването, докато Золар, Сарасон, и семейство Мур тръгнаха надолу в тунела, следвани от взвод сапьори, които носеха портативни луминесцентни лампи.
	Когато стигнаха до втория демон, Мики гальовно докосна очите му, точно както Шанън Келси бе направила преди нея, и въздъхна.
	— Великолепно творение.
	— Идеално запазено — съгласи се Хенри Мур.
	— Ще трябва да се разруши — каза Сарасон с безразличие.
	— За какво говориш? — настоятелно попита Мур.
	— Не можем да го преместим. Грозният звяр изпълва по-голямата част от тунела. Не можем да прекараме веригата на Хуаскар над него, нито около него, нито да я промушим през краката му.
	Лицето на Мики се вкамени от шок.
	— Не може да унищожите един античен шедьовър.
	— Можем и ще го направим — отвърна Золар, подкрепяйки брат си. — Съгласен съм, че е нелепо, но нямаме време за археологически фанатизъм. Скулптурата трябва да изчезне.
	Изпълненото с болка изражение на Мур бавно се стопи и лицето му придоби твърд израз. Той погледна жена си и кимна.
	— Трябва да се правят жертви.
	Мики разбра. Ако щяха да заграбват достатъчно количество от златните богатства, за да могат да живеят в разкош до края на дните си, те трябваше да си затворят очите за разрушаването на демона.
	Те продължиха напред, докато Сарасон остана назад и нареди на сапьорите да поставят заряд с експлозиви под демона.
	— Внимавайте — предупреди ги той на испански. — Използвайте малък заряд. Не искам да предизвикаме срутване.
	Золар бе удивен от огромната енергия и ентусиазъм на семейство Мур, след като влязоха в гробницата на пазителите на съкровището. Ако ги оставеха сами, те щяха да прекарат цяла седмица в изследване на мумиите и погребалните орнаменти, преди да продължат към пещерата със съкровището.
	— Нека да продължим — каза нетърпеливо Золар. — Може да обикаляте около мъртвите по-късно.
	Неохотно двамата Мур продължиха към жилищните помещения на пазителите, като останаха там само няколко минути, преди Сарасон да се присъедини отново към брат си и да ги подтикне да продължат напред.
	Внезапната гледка на пазача, обвит в калцитни кристали, шокира и стъписа всички, също както Пит и групата му. Хенри Мур се взря внимателно през полупрозрачния саркофаг.
	— Древен чачапоец — прошепна той, сякаш стоеше пред разпятие. — Съхранен така, както е умрял. Това е невероятно откритие.
	— Той трябва да е бил благороден воин с много високо обществено положение — каза Мики в благоговение.
	— Логично заключение, скъпа моя. Този мъж трябва да е бил много могъщ, за да носи отговорността да пази огромно кралско съкровище.
	— Колко мислиш, че струва? — попита Сарасон.
	Мур се обърна и го погледна навъсено.
	— Не можеш да сложиш цена на такъв изключителен предмет. Като прозорец към миналото, той е безценен.
	— Познавам колекционер, който би дал пет милиона долара за него — каза Золар, сякаш оценяваше китайска ваза от времето на династията Минг.
	— Чачапойският воин принадлежи на науката — възрази остро Мур, с надигащ се в гърлото му гняв. — Той представлява видима връзка с миналото и мястото му е в музея, а не във всекидневната на някой морално извратен събирач на крадени исторически ценности.
	Золар хвърли дебнещ поглед към Мур.
	— Добре, професоре. Можеш да го вземеш като твоя дял от златото.
	Мур изглеждаше като човек, разкъсван от мъчителни болки. Професионалната му съвест на учен се бунтуваше срещу алчността. Сега, когато бе осъзнал, че наследството на Хуаскар надхвърляше далеч едно обикновено богатство, той се чувстваше омърсен и гузен. Горещо се разкая, че се бе свързал с такава безскрупулна измет. Мур сграбчи ръката на жена си, знаейки без съмнение, че тя изпитваше същите чувства.
	— Така да бъде. Приемам сделката.
	Золар се засмя.
	— Ето, уредихме нещата. Сега можем ли да продължим и да намерим това, за което сме дошли?
	Няколко минути по-късно те стояха в редица един до друг на ръба на подземния речен бряг, втренчили поглед като хипнотизирани в изобилието от подредени златни предмети, осветени от портативните флуоресцентни лампи, които сапьорите носеха. Всичко, което виждаха, бе съкровището. Гледката на реката, течаща във вътрешността на земята, изглеждаше незначителна.
	— Грандиозно — прошепна Золар. — Не мога да повярвам, че виждам толкова много злато.
	— Това далеч надхвърля съкровищата на гробницата на крал Тут — каза Мур.
	— Колко великолепно — каза Мики, стискайки ръката на съпруга си. — Това трябва да е най-богатото подземно скривалище в двете Америки.
	Удивлението на Сарасон бързо отмина.
	— Древните копелета са постъпили много хитро — възнегодува той. — Фактът, че са разтоварили съкровището на остров, и то заобиколен от буен поток, прави неговото изнасяне двойно по-сложно.
	— Да, но ние разполагаме с въжета и лебедки — каза Мур. — Помисли си колко труд са хвърлили, за да пренесат там цялото това злато само с помощта на конопени въжета и мускулна сила.
	Мики забеляза една златна статуя на маймуна, приклекнала върху един пиедестал.
	— Това е странно.
	Золар я погледна.
	— Кое е странно?
	Тя пристъпи по-близо до маймуната върху пиедестала, която лежеше на една страна.
	— Защо тази статуя е останала от тази страна на реката?
	— Да, наистина изглежда странно защо този предмет не е бил поставен при останалите — каза Мур. — Изглежда така, сякаш е бил хвърлен тук.
	Сарасон посочи към едни бразди в пясъка и калциевите кристали край речния бряг.
	— Бих казал, че е бил довлечен от острова.
	— Върху него има надраскани някакви надписи — каза Мур.
	— Можеш ли да дешифрираш нещо? — попита Золар.
	— Няма нужда от дешифриране. Написаното е на английски.
	Сарасон и Золар го зяпнаха с изражението на банкери от Уолстрийт, които вървейки по тротоара биват запитани от един бездомен скитник дали биха могли да му дадат петдесет хиляди долара.
	— Без шеги, професоре — каза Золар.
	— Напълно съм сериозен. Някой е издълбал съобщение в мекото злато от долната страна на пиедестала и то доста скоро, ако се съди по външния му вид.
	— Какво пише?
	Мур направи знак на един от сапьорите да насочи лампата си към пиедестала на статуята, нагласи очилата си и зачете на висок глас:
C>
	Добре дошли, членове на „Солпемачако“, на годишната сбирка на подземните крадци и грабители. Ако имате други стремежи в живота си, освен придобиването на крадени богатства, вие сте дошли точно там, където трябва.
	Чувствайте се като наши гости и вземете само онези предмети, които можете да използвате.
	Ваши любезни спонсори,
@	Доктор Шанън Келси, Майлс Роджърс, Ал Джордино и Дърк Пит.
C$
	За миг те не реагираха, докато прочетеното не стигна до съзнанието им и ги отрезви. След миг Золар изръмжа към брат си:
	— Какво, по дяволите, става тук? Що за глупава шега е това?
	Сарасон бе прехапал устни до кръв.
	— Пит призна, че ни е показал пътя до демона — отвърна неохотно той, — но не каза нищо за това, че е влязъл в планината и е видял с очите си съкровището.
	— Бил е много словоохотлив, нали? Защо не ми каза това?
	Сарасон сви рамене.
	— Той е мъртъв. Не сметнах, че има значение.
	Мики се обърна към съпруга си.
	— Познавам доктор Келси. Срещнах я на една конференция по археология в Сан Антонио. Тя има блестяща репутация като експерт по културата на Андите.
	Мур кимна.
	— Да, запознат съм с работата й. — Той втренчи поглед в Сарасон. — Ти ни накара да повярваме, че депутатката от Конгреса Смит и хората от НЮМА са тръгнали просто на лов за съкровище. Не ни каза нищо за участие на професионални археолози.
	— Има ли някакво значение?
	— Става нещо, което е извън вашия контрол — предупреди Мур. Той изглеждаше така, сякаш се наслаждаваше на объркването на братята Золар. — Ако бях на ваше място, щях да измъкна златото оттук колкото се може по-скоро.
	Думите му бяха прекъснати от приглушена експлозия далече горе в тунела.
	— Няма от какво да се страхуваме, щом Пит е мъртъв — продължи да настоява Сарасон. — Това, което виждате тук, е било направено преди Амару да го спре.
	По лицето му обаче бе избила студена пот. В ушите му отекнаха подигравателните думи на Пит: „Изпързалян си, приятел“.
	Чертите на Золар бавно се промениха. Той стисна напрегнато уста, челюстите му сякаш хлътнаха навътре и в очите му се появи тревога.
	— Никой не открива съкровище от такава величина, за да остави след себе си някаква нелепа бележка и след това да си отиде. В лудостта на тия хора има някаква закономерност и що се отнася до мен, аз бих искал да узная плана им.
	— Всеки, който застане на пътя ни, преди съкровището да е безопасно изнесено от планината, ще бъде унищожен — извика Сарасон към брат си. — Обещавам това.
	Твърдият му като броня глас накара заплахата в думите му да прозвучи убедително. Всички му повярваха. Всички, с изключение на Мики Мур.
	Единствена от всички тя стоеше близо до него и видя как устните му трепереха.


>>	47

	Всички бюрократи по света си приличат, помисли си Пит, с престорената им безсмислена усмивка, която покровителственият израз в очите им издаваше. Те трябва всички да са посещавали едно и също училище и да са учили една и съща изтъркана шаблонна реч, изпъстрена с уклончиви фрази. Този тук бе плешив, носеше очила с дебели рогови рамки и имаше черни мустаци, всяко едно косъмче на които бе прилежно подрязано.
	Висок, изпълнен със самодоволство мъж, чийто профил и високомерно държане подхождаха повече на американец, седнал в залата за конференции, приличащ на испански конквистадор, Фернандо Матос представляваше типичен бюрократ, чието снизходително отношение към околните се допълваше от непрекъснатото му шикалкавене и увъртане. Той впери поглед в американците, които го бяха повикали в сградата на Митницата, на не повече от 100 метра (328 фута) от международната граница.
	Адмирал Сандекър, който бе пристигнал от Вашингтон малко след като Гаскил и Рагсдейл бяха кацнали тук от Галвестън, отвърна на погледа му, без да продума. Шанън, Роджърс и Джордино бяха настанени на столове до едната стена, докато Пит бе седнал от дясната страна на Сандекър. Те оставиха Къртис Старгър, главният митнически агент на региона, да говори.
	Ветеран, с шестнадесет години служба зад гърба си, Старгър се бе справял с достатъчно трудни ситуации, за да му е ясно всичко. Той бе елегантен, красив мъж с остри черти и руса коса. Изглеждаше по-скоро като застаряващ спасител от някой плаж в Сан Диего, отколкото като опитен агент. Той погледна Матос с изражение, което можеше да прегори и азбест. След като се представиха един на друг, той се хвърли в атака.
	— Ще прескоча любезностите, мистър Матос. По въпроси като този аз съм свикнал да разговарям с ваши елитни агенти от правоохранителните ви институции, най-вече инспектор Гранадос и началника на северномексиканския отдел за разследване, сеньор Рохас. Бих искал да ми обясните, сър, защо тук е изпратено длъжностно лице от среден ранг от някаква неизвестна служба в Министерство на националните работи, което да ни информира за ситуацията. Имам чувството, че вашето правителство в Мексико Сити е в същото неведение, в което сме и ние.
	Матос направи безпомощен израз с ръцете си. Очите му не мигнаха и усмивката остана все така върху лицето му.
	— Инспектор Гранадос работи по един случай в Хермосило, а сеньор Рохас е болен.
	— Съжалявам да чуя това — изсумтя лицемерно Старгър.
	— Ако не бяха неразположени или изпратени по други задачи, аз съм сигурен, че те щяха с удоволствие да се консултират с вас. Споделям вашето неудовлетворение, но ви уверявам, че моето правителство ще направи всичко, което е в пълномощията му, за да ви окаже сътрудничество по този въпрос.
	— Щатската прокуратура има основание да вярва, че трима души, известни под имената Джозеф Золар, Чарлз Оксли и Сайръс Сарасон, всичките братя, се занимават с широкомащабни международни операции, състоящи се в търговия с откраднати произведения на изкуството, контрабанда на ценни исторически предмети и подправяне на оригинални художествени творби. Ние имаме също така основание да вярваме, че те са похитили един от уважаваните ни законодатели от Конгреса и служител на най-престижната ни агенция за морски изследвания.
	Матос се усмихна учтиво зад маската си на бюрократ.
	— Напълно абсурдно. Както много добре знаете, господа, след вашата безрезултатна проверка на складовете на Золар в Тексас, тяхната репутация остава неопетнена.
	Гаскил се усмихна криво на Рагсдейл.
	— Новината бързо се разчува.
	— Тези хора, които вие изглеждате така решени да преследвате, не са нарушили никакъв закон в Мексико. Нямаме юридическа причина, за да ги разследваме.
	— Какво правите относно осигуряване освобождаването на депутатката от Конгреса Смит и заместник-директора Гън?
	— По случая работят най-добрите ни полицейски екипи за разследване — увери го Матос. — Моите началници вече са дали разпореждания за плащане на искания откуп. И мога да гарантирам, че е въпрос само на няколко часа, преди бандитите, отговорни за този маскарад, да бъдат заловени и вашите хора спасени невредими.
	— Нашите източници твърдят, че Золар са престъпниците, които носят отговорност за това.
	Матос поклати глава.
	— Не, не, доказателствата сочат, че зад отвличането стои една банда крадци.
	Пит се присъедини към спора.
	— Като говорим за отвличане, какво ще ни кажете за екипажа на ферибота? Къде изчезнаха те?
	Матос изгледа презрително Пит.
	— Това няма значение тук. Що се отнася до официалната информация, нашите полицейски служители имат четири подписани декларации, в които вие сте споменат като подстрекател на този заговор.
	Негодувание забушува вътре в Пит. Братята Золар бяха хитро предвидили всяка случайност, но те или бяха пренебрегнали факта, че екипажът на „Алхамбра“ не е мъртъв, или Амару бе оплескал работата и ги бе излъгал. Падила и хората му трябва да са се добрали до брега, където са били прибрани от местната полиция.
	— Бяха ли следователите ви така умни, за да открият също и мотивите ми за това?
	— Мотивите не ме засягат, мистър Пит. Аз се основавам на доказателства. Но тъй като повдигнахте този въпрос, екипажът твърди, че вие сте убили депутатката от Конгреса Смит и Руди Гън, за да получите мястото на съкровището.
	— Вашите полицейски служители трябва да са болни от болестта на Алцхаймер, за да повярват на това — сряза го Джордино.
	— Доказателствата са си доказателства — каза спокойно Матос. — Като държавен служител, аз трябва да се придържам строго в законните граници.
	Пит прие нелепото обвинение в ход и поде атаката си от друг ъгъл.
	— Кажете ми, сеньор Матос, какъв процент от златото ще вземете като свой дял?
	— Пет. — Матос се усети твърде късно и млъкна.
	— Искахте да кажете пет процента, сър? — тихо попита Старгър.
	Матос наклони глава и сви рамене.
	— Нищо подобно.
	— Бих казал, че вашите началници са си затворили очите пред един дълбок заговор — каза Сандекър.
	— Няма никакъв заговор, адмирале. Кълна се в това.
	— Това, което ни съобщавате — каза Гаскил, навеждайки се напред над масата, — е, че отговорни лица от правителството на щата Сонора са сключили сделка със Золар да задържат перуанското съкровище.
	Матос вдигна ръка.
	— Перуанците нямат законни претенции. Всички исторически ценности, намерени на мексиканска земя, принадлежат на нашия народ.
	— Те принадлежат на народа на Перу — прекъсна го Шанън с почервеняло от гняв лице. — Ако вашето правителство имаше някакво чувство за приличие, те щяха да поканят перуанците поне за да го поделят с тях.
	— Междудържавните въпроси не се решават по този начин, доктор Келси — отвърна Матос.
	— Как би ви се понравило, ако изгубеното златно съкровище на Монтесума се появи в Андите?
	— Не съм в състояние да преценявам събития в сферата на фантастиката — отговори невъзмутимо Матос. — Освен това слуховете за съкровището са силно преувеличени. Истинската му стойност в действителност е далеч по-малка.
	Шанън изглеждаше смаяна.
	— Какво говорите? Аз видях съкровището на Хуаскар със собствените си очи. Ако не друго, то е далеч по-значително, отколкото всеки би могъл да си представи. Оценявам потенциалната му стойност на почти един милиард долара.
	— Семейство Золар са уважавани търговци, които имат световна репутация за точно оценяване на антики и произведения на изкуството. Оценката им на съкровището не надхвърля триста милиона.
	— Мистър — каза рязко Шанън със студена ярост, — залагам моята професионална квалификация срещу тяхната по отношение оценяването на исторически находки от древните перуански култури. Ще ви го кажа с най-прости думи. Золар са пълни боклуци.
	— Вашата дума срещу тяхната — каза спокойно Матос.
	— За такова малко съкровище — каза Рагсдейл — те като че ли провеждат твърде мащабна операция за неговото изваждане.
	— Петима или десетина работника, които да изнесат златото от пещерата. Това е всичко.
	— Бихте ли искали да видите снимки от разузнавателни спътници, които показват, че върхът на Серо ел Капироте изглежда като мравуняк, по който пъпли цяла армия от хора и хеликоптери?
	Матос седеше мълчаливо, сякаш не бе чул нищо.
	— А уреждането на сметките със Золар? — попита Старгър. — Ще им позволите ли да изнесат ценните исторически предмети от страната?
	— Техните усилия в името на народа на Сонора няма да останат неоценени. Те ще бъдат компенсирани.
	Очевидно това беше една измислена история и никой в стаята не повярва в нея.
	С най-висок служебен ранг в стаята бе адмирал Сандекър. Той погледна Матос и се усмихна с обезоръжаваща усмивка.
	— Утре сутринта имам среща с президента на нашата нация. На нея ще го уведомя за тревожните събития, които стават в нашата южна съседка, и ще го информирам, че вашите правоохранителни органи бавят разследването и вдигат димна завеса пред отвличането на наши висши представители. Не е нужно да ви напомням, сеньор Матос, че споразумението за свободна търговия скоро ще влезе за разглеждане в Конгреса. Когато членовете му бъдат информирани за безчувственото ви отношение към един от неговите представители и как помагате на престъпници, търгуващи с откраднати и незаконно внесени произведения на изкуството, за тях ще е трудно да продължат взаимните ни търговски връзки. Накратко, сеньор, вашият президент ще бъде изправен пред голям скандал.
	Погледът на Матос внезапно придоби съкрушено изражение под стъклата на очилата му.
	— Не е нужно да се стига до такава силна реакция само заради едно незначително разногласие между нашите две страни.
	Пит забеляза ситните капчици пот по главата на мексиканския служител. Той се обърна към шефа си от НЮМА.
	— Едва ли мога да мина за експерт по политиката на изпълнителната власт, адмирале, но на какво искаш да се обзаложим, че президентът на Мексико и неговият кабинет не са били информирани за истинската ситуация?
	— Подозирам, че ще спечелиш — каза Сандекър. — Това би обяснило защо не преговаряме със служител от висок ранг.
	Лицето на Матос побледня и той определено заприлича на болен човек.
	— Погрешно сте ме разбрали. Моята страна е готова да ви сътрудничи по всички възможни начини.
	— Кажи на твоите началници в Министерството на националните работи — каза Пит — или на който и да е този, за когото работиш, че не са толкова умни, за колкото се смятат.
	— Срещата приключи — каза Старгър. — Ще разгледаме възможните варианти и утре по това време ще информираме вашето правителство за действията, които ще предприемем.
	Матос се опита да върне част от достойнството си. Той ги погледна със зъл поглед и когато заговори, гласът му бе по-тих.
	— Трябва да ви предупредя срещу всякакви опити за изпращане на вашите Специални сили в Мексико.
	Сандекър го прекъсна.
	— Давам ви двадесет и четири часа, за да върнете невредими през границата между Мексикали и Калексико депутатката от Конгреса Смит и моя заместник-директор Руди Гън. Една минута да закъснеете и много хора ще пострадат.
	— Вие нямате право да отправяте заплахи.
	— След като кажа на нашия президент, че вашите сили за сигурност измъчват Смит и Гън, за да изтръгнат от тях държавни тайни, един бог знае как той ще реагира.
	Матос изглеждаше ужасен.
	— Но това е пълна лъжа, абсурдна измислица.
	Сандекър се усмихна ледено.
	— Виждате ли, и аз знам как да си измислям ситуации.
	— Давам ви думата си.
	— Това е всичко, сеньор Матос — каза Старгър. — Моля, дръжте моята служба в течение на всякакви по-нататъшни събития.
	Когато мексиканският служител напусна залата за конференции, той изглеждаше като човек, който бе стоял отстрани и наблюдавал как съпругата му бяга с водопроводчика и кучето му е прегазено от камиона, разнасящ млякото. Веднага щом той си отиде, Рагсдейл, който бе седнал отзад и мълчаливо следял разговора, се обърна към Гаскил.
	— Е, ако не нещо друго, то поне не знаят, че сме разкрили незаконния им склад.
	— Да се надяваме, че ще останат в неведение още два дена.
	— Направихте ли опис на откраднатите стоки? — попита Пит.
	— Количеството им бе толкова огромно, че подробното им описване ще отнеме седмици.
	— Спомняте ли си да сте виждали някакви религиозни идоли на индианците от Югозапада, издялани от тополово дърво?
	Гаскил поклати глава.
	— Не, нищо подобно.
	— Ще ви помоля да ме уведомите, ако ги откриете. Имам един приятел, индианец, който би искал да си ги получи обратно.
	Рагсдейл кимна към Сандекър.
	— Как преценявате ситуацията, адмирале? — попита той.
	— Золар са им обещали невъзможното — каза Сандекър. — Започвам да вярвам, че ако те бъдат арестувани, половината население на щата Сонора ще се вдигне на бунт, за да разбие вратите на затвора и ги освободи.
	— Те никога няма да позволят на Лорън и Руди да си тръгнат свободно и да говорят — каза Пит.
	— Не искам да съм този, който ще го каже — тихо се обади Рагсдейл, — но те вече може да са мъртви.
	Пит поклати глава.
	— Не мога да си позволя да повярвам в това.
	Сандекър стана и се помъчи да се отърси от чувството си за безизходица, като закрачи напред-назад по пода.
	— Дори ако президентът одобри едно тайно влизане, нашата специална група за реагиране не разполага с информация, която да ги заведе до мястото, където държат в плен Лорън и Руди.
	— Струва ми се, че братята Золар са ги взели с тях в планината — каза Джордино.
	Старгър кимна, съгласявайки се.
	— Може би си прав. Хасиендата, която те използваха като главна квартира по време на издирването на съкровището, изглежда изоставена.
	Рагсдейл въздъхна.
	— Дори и ако Смит и Гън са все още живи, страхувам се, че няма да е за дълго.
	— Не можем да направим нищо друго, освен да гледаме безпомощно през оградата — каза Старгър с отчаяние.
	Рагсдейл се загледа през прозореца към границата.
	— ФБР не може да проведе акция на мексиканска земя.
	Пит погледна за миг федералните агенти, след което се обърна директно към Сандекър.
	— Те не могат, но НЮМА може.
	Всички го погледнаха неразбиращо.
	— Можем какво? — попита Сандекър.
	— Да влезем в Мексико и спасим Лорън и Руди, без да създаваме международен инцидент.
	— Как ли пък не — засмя се Гаскил. — Преминаването на границата не е трудно, но Золар са привлекли на своя страна полицията и военните от щата Сонора. Сателитните снимки показват силна охрана на върха и в подножието на Серо ел Капироте. Не можеш да се приближиш дори на десет километра, без да бъдеш застрелян.
	— Нямах предвид да отида с кола или пеша до планината — каза Пит.
	Старгър го погледна и се ухили.
	— Какво е това, което Националната агенция за подводни и морски изследвания може, а митническата служба и ФБР не могат? Да плува над пустинята?
	— Не, не над пустинята — отвърна Пит с напълно сериозен тон, — а под нея.


>	Част IV
>	Кошмарното пътуване

>>	48

	_31 октомври 1998 година_
	_Кладенецът на Сатаната, Баха, Мексико_
	В прегорената от слънцето земя в северното подножие на планината Сиера ел Майор, на около 50 километра право на юг от Мексикали, в стената на една скала зее отворът на един образуван от природата тунел. Издълбан преди милиони години от турбулентното действие на древно море, коридорът се спуска надолу към дъното на една малка пещера, издълбана във вулканичната скала от водата през епохата на Плиоцена и дооформена в по-нови времена от навятия от вятъра пясък. В тази скална кухина има малко езерце, чиято вода извира от дълбините на пустинята. С изключение на лекия кобалтовосин блясък, водата е толкова бистра, че изглежда невидима и погледната отгоре, шахтата изглежда бездънна.
	Кладенецът на Сатаната въобще не приличаше на жертвения кладенец в Перу, помисли си Пит, докато се взираше в жълтото найлоново въже, което се спускаше в прозрачните дълбини. Той седеше на един камък на ръба на водата. В очите му се четеше загриженост. Ръцете му леко придържаха найлоновото въже, чийто край бе навит около барабана на една компактна макара.
	{img:satanata.png}
	Навън, на осемдесет метра (262 фута) над дъното на тръбовидния тунел, адмирал Сандекър седеше на платнен стол до един разнебитен и ръждясал половинтонен пикап „Шевролет“, модел 1951, в чиято каросерия бе поместен един избелял туристически фургон, чийто външен вид навеждаше на мисълта, че фургонът отдавна е трябвало да бъде предаден за вторични суровини. Зад него бе паркиран друг автомобил, един каталясал „Плимут Белведере“, модел комби от 1968. И двата имаха регистрационни номера на Баха Калифорния Норте.
	Сандекър държеше кутийка с бира „Коорс“ в едната си ръка, докато с другата вдигна бинокъл до очите си и започна внимателно да разглежда околния пейзаж. Той бе облечен в дрехи, чиито външен вид допълваше стария камион и в тях адмиралът изглеждаше като един от хилядите самотни американски скитници, които пътуват и лагеруват евтино из полуостров Баха.
	Той с учудване откри множество цъфтящи растения в пустинята Сонора, въпреки оскъдната вода и климат, който се движи от минусови температури през зимните нощи до летните жеги, когато тук става горещо като в пещ. В далечината той видя едно малко стадо коне, които пасяха из туфите трева.
	Удовлетворен, че единствените живи същества в близката околност бяха една червена гърмяща змия, която се припичаше на една скала, и един черноопашат див заек, който се приближи подскачайки до него, хвърли му един поглед и избяга с подскоци, Сандекър стана от платнения си стол и се спусна бавно по тунела към езерцето.
	— Някакви следи от закона? — попита Пит приближаващия се адмирал.
	— Тук няма нищо, освен змии и зайци — изсумтя Сандекър, след което кимна към водата. — От колко време са долу?
	Пит погледна часовника си.
	— От тридесет и осем минути.
	— Щях да се чувствам далеч по-добре, ако използвах професионални водолазни апарати, а не старите апарати, взети назаем от местните митнически агенти.
	— Ако ще спасяваме Лорън и Руди, всяка минута е от значение. С това проучвателно спускане, за да видим дали моят план има и най-малкия шанс за успех, ние спестяваме шест часа. Същото време ще бъде необходимо нашето модерно оборудване да пристигне от Вашингтон в Калексико.
	— Пълна лудост е да се опитва такава опасна операция — каза Сандекър с уморен глас.
	— Имаме ли алтернативна?
	— Не се сещам за такава.
	— Тогава трябва да опитаме тази — каза твърдо Пит.
	— Ти дори още не знаеш дали имаш и най-малкия шанс.
	— Те сигнализираха. — Пит прекъсна адмирала, тъй като въжето се изопна в ръцете му. — Тръгнали са нагоре.
	Работейки в тандем — Пит дърпаше въжето, а Сандекър държеше макарата между коленете си и въртеше ръчката — те започнаха да теглят нагоре двамата водолази, които бяха някъде в дълбините на кладенеца, на другия край на дългото двеста метра (656 фута) въже. След едни дълги петнадесет минути, дишайки тежко, те издърпаха на повърхността червения възел, който обозначаваше третия петдесетметров знак.
	— Остават още само петдесет метра — отбеляза задъхано Сандекър.
	Докато въртеше макарата, той здраво натискаше ръчката й, опитвайки се да намали тежестта върху Пит, който вършеше по-голямата част от работата. Адмиралът бе запален на тема здраве, тичаше по няколко мили на ден и от време на време тренираше в здравния балнеоложки център на НЮМА, но усилието от дърпането на мъртво тегло без почивка докара пулса му почти до червената граница.
	— Виждам ги — изпъхтя с мъка той.
	Изпълнен с облекчение, Пит пусна въжето и се свлече на земята, за да седне и да си поеме дъх.
	— Оттам те могат да се изкачат сами.
	Първият от двамата водолази, който се показа на повърхността, бе Джордино. Той свали двете си бутилки с въздух и ги подаде нагоре към Сандекър. След това протегна ръка към Пит, който се наклони назад и го измъкна от водата. Следващият, който се показа, бе доктор Питър Дънкан, хидролог от щатската геоложка служба, който бе пристигнал в Калексико с чартърен реактивен самолет само час след като Сандекър се бе свързал с него в Сан Диего. Отначало той бе сметнал, че адмиралът се шегува за някаква подземна река, но любопитството надделя над скептицизма му и той остави всичко, за да вземе участие в проучвателното спускане под водата. Той изплю мундщука на въздушния си регулатор.
	— Никога не съм си представял воден източник с такива огромни размери — каза той на пресекулки, докато си поемаше дълбоко дъх.
	— Намерил си път към реката — каза доволно Пит. Това бе по-скоро констатация, отколкото въпрос.
	— Кладенецът се спуска на около шестдесет метра, преди да срещне един хоризонтален страничен поток, който тече в продължение на сто и двадесет метра през серия от тесни участъци и стига до реката — обясни Джордино.
	— Можем ли да прекараме оттам плаващото оборудване — попита Пит.
	— На места става доста тясно, но мисля, че ще можем да го прокараме.
	— Температурата на водата?
	— Хладна, но поносима, двадесет градуса по Целзий, около шестдесет и осем по Фаренхайт.
	Дънкан свали качулката си, разкривайки огромна червеникава брада. Той не си направи труда да излезе от езерцето, а постави ръце на брега и забърбори въодушевено:
	— Когато ми каза, че под пустинята Сонора тече широка река със скорост от девет възела, аз не ти повярвах. Сега, макар че я видях със собствените си очи, отново не мога да повярвам. Предполагам, че долу тече вода, достатъчна за напояване годишно на десет до петнадесет милиона акра на дълбочина един фут.
	— Смяташ ли, че това е същият подземен поток, който тече под Серо ел Капироте? — попита Сандекър.
	— Няма съмнение в това — отговори Дънкан. — Сега, след като видях със собствените си очи, че реката съществува, бих искал да се обзаложа, че това е същият поток, за който Лий Хънт твърдял, че тече под планината Каел Доум.
	— Следователно каньонът със злато, открит от Хънт, вероятно съществува — усмихна се Пит.
	— Знаеш за тази легенда?
	— Вече не е легенда.
	Лицето на Дънкан се озари от радост.
	— Да, така си и мислех, щастлив съм да го кажа.
	— Добре че бяхме вързани с въже — каза Джордино.
	Дънкан кимна.
	— Напълно съм съгласен. Без него щяхме да бъдем отнесени от реката, когато излязохме от потока, който се вливаше в нея.
	— И да последваме участта на онези двама водолази, които бяха открити мъртви в Залива.
	— Много ми е чудно откъде извира тя — размишляваше Сандекър.
	Джордино прокара ръка през гъстата си четина.
	— С най-новите геофизични прибори за подземни изследвания няма да има никакви проблеми да се проследи течението й.
	— Човек не може да си представи какво може да означава едно откритие от такава величина за измъчения от сушата Югозапад — каза Дънкан, все още развълнуван от видяното. — Ползата би могла да доведе до откриването на хиляди работни места, милиони акри ще се превърнат в обработваема земя или пасища за добитък. Бихме могли дори да видим как пустинята ще се превърне в райска градина.
	— Крадците ще се удавят във водата, която ще превърне пустинята в градина — каза Пит, загледан в кристалносиньото езерце, спомняйки си думите на Били Юма.
	— Какво беше това, което каза? — попита любопитно Джордино.
	Пит поклати глава и се усмихна.
	— Една стара индианска поговорка.
	След като занесоха водолазните си апарати до външния вход на тунела, Джордино и Дънкан си свалиха водолазните костюми, докато Сандекър натовари оборудването им в плимута комби, след което адмиралът се приближи до стария пикап, който Пит бе току-що спрял до него.
	— Ще се срещнем отново тук след два часа. — Пит уведоми Сандекър.
	— Имаш ли нещо против да ми кажеш къде отиваш?
	— Трябва да се срещна с един човек по въпрос относно събирането на една армия.
	— Някой, когото познавам?
	— Не, но ако нещата тръгнат дори наполовина добре, колкото се надявам, довечера при залез-слънце ти ще се ръкуваш с него и ще му закачаш медал.


	Гаскил и Рагсдейл чакаха на малкото летище западно от Калексико, от американската страна на границата, когато самолетът на НЮМА кацна и започна да рулира към един голям фургон на митническите служби, където спря. Те бяха започнали да прехвърлят водолазното оборудване от товарния люк на самолета към фургона, когато Сандекър и Джордино пристигнаха с комбито.
	Пилотът се приближи и се здрависа с тях.
	— Трябваше доста да побързаме, за да изпълним точките от списъка ви за пазаруване, но успяхме да намерим всичко, за което помолихте.
	— Успяха ли нашите инженери да снижат профила на лодката с въздушна възглавница, както помоли Пит? — запита Джордино.
	— Да, за толкова кратко време те направиха цяло чудо — усмихна се пилотът. — Механиците на адмирала са истински магьосници и те ми казаха да ви предам, че са модифицирали „Подскачащия мях“ така, че максималната му височина да не превишава шестдесет и един сантиметра.
	— Когато се върна във Вашингтон, ще благодаря на всички лично — каза топло Сандекър.
	— Да се връщам ли обратно — попита пилотът адмирала, — или да стоя тук?
	— Навъртай се около самолета си, в случай че ни потрябваш.
	Те тъкмо бяха привършили с товаренето на оборудването във фургона и затваряха задните врати, когато на пистата се появи Къртис Старгър с една сива кола на митническите служби и се понесе към тях със стремителна скорост. Той удари спирачките и изскочи иззад кормилото така, сякаш бе изстрелян от оръдие.
	— Имаме проблеми — съобщи той.
	— Какви проблеми? — поиска да узнае Гаскил.
	— Мексиканската гранична полиция току-що затвори границата от тяхната страна за целия трафик от САЩ към Мексико.
	— Ами търговския трафик?
	— Него също. Те не само че затвориха границата, но и вдигнаха по тревога една ескадрила военни хеликоптери със заповед да свалят принудително всички влезли летателни апарати и да спират всяко едно превозно средство, което изглежда подозрително.
	Рагсдейл погледна Сандекър.
	— Те трябва да са проследили риболовната ви експедиция.
	— Не мисля така. Никой не ни видя да влизаме или излизаме от тунела в скалата.
	Старгър се засмя.
	— На какво искате да се обзаложим, че след като сеньор Матос се е върнал тичешком обратно и е съобщил на братята Золар за нашата твърда позиция, те са побеснели и принудили техните приятелчета в правителството да вдигнат подвижния мост.
	— Моето предположение би било същото — съгласи се Рагсдейл. — Те са се уплашили, че ще нахлуем като лека кавалерия.
	Гаскил се огледа наоколо.
	— Къде е Пит?
	— Той е в безопасност от другата страна.
	Сандекър удари с юмрук по самолета.
	— Да стигнем толкова близо — промърмори гневно той. — Провал, пълен провал.
	— Трябва да има някакъв начин, по който да върнем тези хора и оборудването им обратно до Кладенеца на Сатаната — каза Рагсдейл на колегите си федерални агенти.
	Старгър и Гаскил си размениха лукави усмивки.
	— О, смятам, че митническата служба може да ви даде едно рамо — каза Старгър.
	— Вие двамата имате нещо наум?
	— Аферата Ескобар — разкри Старгър. — Запознат ли си с нея?
	Рагсдейл кимна.
	— Нелегалното пренасяне на наркотици през един подземен тунел.
	— Хуан Ескобар живееше непосредствено до границата от мексиканската страна — Старгър започна да обяснява на Сандекър и Джордино, — но притежаваше една работилница за ремонт на камиони на отсамната страна. Той успял тайно да внесе няколко големи пратки с наркотици, преди Агенцията за борба с наркотиците да го надуши. При една съвместна акция, нашите агенти откриха тунел с дължина сто и петдесет метра, който тръгвал от къщата му, минавал под оградата на границата и свършвал в работилницата му. Закъсняхме твърде много, за да го арестуваме. По някакъв начин Ескобар предугадил опасността, преустановил работата си и изчезнал заедно със семейството си, преди да успеем да го арестуваме.
	— Един от нашите агенти — добави Гаскил, — роден и израснал в Ийст Лос Анджелис, живее в бившия дом на Ескобар и всеки ден преминава през граничния пункт, представяйки се за новия собственик на ремонтната работилница на Ескобар.
	Старгър се усмихна гордо.
	— Агенцията за борба с наркотиците и Митницата извършиха над двадесет ареста, използвайки информацията, която той получил от други трафиканти на наркотици, желаещи да използват тунела.
	— Искате да кажете, че е все още отворен? — попита Сандекър?
	— Ще бъдете учуден, колко често той помага на добрите момчета — отговори Старгър.
	Джордино изглеждаше като човек, на който е предложено спасение на душата.
	— Можем ли да пренесем нещата си до отсрещната страна?
	Старгър кимна.
	— Ние просто ще закараме микробуса в работилницата. Ще взема няколко души, които ще ни помогнат да пренесем оборудването ви под границата до къщата на Ескобар, след което ще го натоварим на камиона за резервни части, който тайният ни агент държи паркиран вътре в гаража. Превозното средство е добре познато на всички от другата страна, така че няма причина да ви спрат.
	Сандекър погледна към Джордино.
	— Е — каза сериозно той, — готов ли си да си напишеш некролога?


>>	49

	Каменният демон не обръщаше внимание на кипящата около него дейност, сякаш изчакваше времето си. Той не почувства, нито извърна глава, за да види новите бразди и кратери в тялото си и останалото му крило, издълбани от куршумите на хилещите се мексикански войници, които го използваха за проверка на мерника си, когато офицерите им бяха изчезнали вътре в планината. Вътре в себе си каменната скулптура сякаш усещаше, че заплашителните й очи щяха все така да наблюдават вечната пустиня, векове след като осквернилите я с присъствието си хора бяха умрели и споменът за тях изличен завинаги в отвъдния свят.
	За пети път тази сутрин над демона премина сянка, когато един лъскав хеликоптер се спусна от небето и кацна на единственото открито място, което бе достатъчно голямо, за да може да го побере — тесния проход между два армейски хеликоптера и голямата лебедка със захранващ агрегат.
	Седнал на задната седалка за пътници в синьо-зеления полицейски хеликоптер, полицейският комендант на Баха Норте Рафаел Кортина гледаше замислено през прозореца суетнята на върха на планината. Очите му се отклониха към зловещото изражение на каменния демон, а демонът сякаш отвърна на погледа му.
	Шестдесет и пет годишен, той очакваше близкото си пенсиониране без радост. Кортина не бе изпълнен с възторг от перспективата за един скучен живот в малка къщичка в Енсенада с изглед към залива, където щеше да преживява с пенсия, която щеше да му позволява много малко удоволствия и лукс. Квадратното му кафяво лице отразяваше солидна кариера, която бе започнала преди четиридесет и пет години. Кортина никога не бе обичан от колегите си офицери. Трудолюбив, с изопнато като струна тяло, той се гордееше с това, че никога не бе взимал подкупи. Нито едно песо през всичките му години служба. Въпреки че не осъждаше другите, които приемаха подкупи под масата от известни престъпници или съмнителни бизнесмени, които се стремяха да избягнат разследването на дейността им, той не ги и оневиняваше. Кортина бе работил посвоему, без донесения, без оплаквания или морални оценки на колегите си.
	Той с горчивина си спомни колко много пъти бе предлаган за повишение. Вече не помнеше точния им брой. Но винаги когато началниците му отиваха твърде далеч в машинациите си и биваха разобличени със скандал, цивилните комисари винаги се обръщаха към Кортина, когото ненавиждаха за честността му, но от когото имаха нужда, защото на него можеше да се разчита.
	Имаше причина, поради която Кортина беше неподкупен в страна, в която корупцията и рушветите бяха нещо обичайно. Всеки мъж, както и всяка жена, си имат цена. Въпреки че вътрешно негодуваше, той търпеливо бе чакал своята цена. Ако щеше да се продава, то нямаше да е евтино. А десетте милиона долара, които братята Золар му бяха предложили, за да им сътрудничи (освен осигуряването на официалното разрешение за изваждане на съкровището), бяха достатъчни за осигуряване на съпругата му, четиримата му сина и техните съпруги, както и на осемте му внука, които щяха да се наслаждават на живота си в новото и възродено Мексико, което процъфтяваше под споразумението за свободна търговия в Северна Америка.
	Същевременно той знаеше, че старото време, когато човек можеше да гледа встрани, докато протягаше отворена длан, бързо отмираше. Последните двама президенти на Мексико бяха обявили повсеместна война на бюрократичната корупция. Освен това легализирането и регулирането на цените на някои опиати бе нанесло голям удар на търговците на наркотици, намалявайки печалбите им с осемдесет процента, а обема на продаваната от тях смърт с две трети.
	Кортина слезе от хеликоптера и бе посрещнат от един от хората на Амару. Той си спомни, че го беше арестувал за въоръжен грабеж в Ла Пас и бе помогнал той да бъде осъден на пет години затвор. Освободеният престъпник с нищо не показа, че бе познал Кортина. Полицейският комендант бе въведен от бившия затворник в една алуминиева каравана, която бе докарана по въздуха от Юма и поставена на върха на планината, за да служи като офис, откъдето да ръководят проекта за изнасяне на съкровището.
	Той с учудване видя, че стените бяха украсени със съвременни картини с маслени бои от някои от най-изящните художници на Югозапада. Вътре в богато облицованото ремарке, седнали около една антична маса от Втората френска империя, бяха Джозеф Золар, двамата му братя, Фернандо Матос от Министерството на националните работи и полковник Роберто Кампос, командир на военните части на северно Мексико в полуостров Баха.
	Кортина кимна и леко се поклони. Посочиха му да седне на един стол. Очите му се разшириха леко, когато една много привлекателна прислужница му донесе чаша шампанско и чиния с пушена есетра, с малка купчинка хайвер отгоре й. Золар посочи към една скица на отделните части на тунела, водещ към вътрешните пещери.
	— Позволете да ви кажа. Да се пренесе цялото това злато през една река, дълбоко под повърхността на пустинята, и да се транспортира нагоре по един тесен тунел до върха на планината не е лесна работа.
	— Спори ли работата? — попита Кортина.
	— Твърде рано е да празнуваме — отговори Золар. — В момента е в ход най-трудната част — изтеглянето на веригата на Хуаскар. Щом я докараме до повърхността — той направи пауза, за да погледне циферблата на часовника си, — а това ще стане до половин час, ние ще я нарежем на части за по-лесното й товарене и разтоварване по време на транспортирането й. След като бъде закарана на безопасно място в нашите складове в Мароко, тя ще бъде съединена отново.
	— Защо в Мароко? — попита Фернандо Матос. — Защо не във вашия склад в Галвестън или в имението ви в Дъглас, щата Аризона?
	— Предпазна мярка. Това е една колекция от ценни исторически предмети, която ние не искаме да изложим на опасност, като я държим на склад в Съединените щати. Уредили сме това с военния командир в Мароко, който отговаря за охраната на нашите пратки. Освен това тази страна представлява също така и удобен център за пласиране на предметите в цяла Европа, Южна Америка и Далечния изток.
	— Как смятате да извадите останалата част от антиките? — попита Кампос.
	— След като ги прекараме през подземната река на салове, те ще бъдат изтеглени нагоре по тунела натоварени на тесни платформи с плъзгачи отдолу.
	— Тогава лебедката, която реквизирах, се оказа полезна?
	— Божи дар, полковник — отвърна Оксли. — До шест часа тази вечер твоите хора трябва да са натоварили и последните златни предмети на хеликоптерите, които ти така любезно осигури.
	Кортина вдигна чашата си с шампанско, но не отпи от нея.
	— Има ли начин, по който да измерим теглото на съкровището?
	— Професор Мур и жена му ми съобщиха, че го оценяват на шестдесет тона.
	— Боже господи — прошепна полковник Кампос, мъж с внушителна осанка и гъста сива коса. — Нямах си представа, че е толкова огромно.
	— В историческите архиви липсва пълен опис — каза Оксли.
	— А стойността? — попита Кортина.
	— Първоначалната ни преценка — осведоми го Оксли — бе двеста и петдесет милиона американски долара. Но мисля, че няма да сгреша, ако кажа, че стойността му е близо триста милиона.
	Цифрата, която спомена Оксли, бе пълна измислица. Пазарната цена само на златото се бе вдигнала до седемстотин милиона долара, след като семейство Мур му направи опис. Добавената стойност като антики бързо покачи цената доста над невероятните един милиард долара на нелегалния пазар.
	Золар се обърна към Кортина и Кампос с широка усмивка върху лицето си.
	— Това означава, господа, че можем да увеличим значително дяла за народа на Баха Калифорния Норте.
	— Ще има повече от достатъчно за обществените проекти, които държавните ви администратори са набелязали — добави Сарасон.
	Кортина погледна косо към Кампос и се зачуди каква ли сума прибираше полковникът, за да гледа в другата посока, докато Золар изчезне с основната част от съкровището, включително масивната златна верига. А Матос бе направо загадка. Той не можеше да разбере как подсмърчащият държавен служител се поместваше в схемата.
	— В светлината на увеличената стойност на оценката, смятам, че трябва да има допълнително възнаграждение.
	Кампос, който никога не пропускаше каквато и да била възможност за печалба, веднага разбра накъде бие Кортина и продължи в същия дух.
	— Да, да, съгласен съм с моя добър приятел Рафаел. Що се отнася до мен, затварянето на границата не бе никак лесно.
	На Кортина му стана забавно, като чу Кампос да използва малкото му име за първи път от десетте години, през които те се срещаха от време на време да обсъждат общи полицейски и военни въпроси. Той знаеше колко много щеше да се подразни Кампос, ако той стореше същото, затова каза:
	— Роберто е напълно прав. Местните бизнесмени и политици вече започнаха да се оплакват от загубата на приходи от туристическата дейност и от спирането на търговския трафик. И двамата ще трябва да даваме доста дълги и трудни обяснения на началниците си.
	— Те няма ли да разберат, когато им кажете, че това е било направено, за да се попречи на американските федерални агенти да пресекат незаконно границата и да конфискуват съкровището? — попита Оксли.
	— Уверявам ви, че Министерството на националните работи ще съдейства по всякакъв начин вашата позиция да бъде подкрепена — каза Матос.
	— Може би — сви рамене Кортина. — Кой може да каже със сигурност дали нашето правителство ще повярва на тази история, или ще заповяда полковник Кампос и аз да бъдем дадени под съд за превишаване на нашите правомощия.
	— Относно възнаграждението — каза Золар на Кортина, — какво имахте предвид?
	Без да му трепне окото Кортина отговори:
	— Още десет милиона долара в брой.
	Кампос бе видимо смаян за момент, но веднага скочи да подкрепи Кортина.
	— Полицейският комендант Кортина говори от името на двама ни. Като се вземе предвид риска, който сме поели и увеличената стойност на съкровището, десет милиона в брой над първоначалното ни споразумение не е твърде голямо искане.
	Сарасон започна да преговаря.
	— Вие осъзнавате, разбира се, че оценената стойност далеч не се доближава до стойността, която ние в края на краищата ще получим. Комендант Кортина знае, че откраднати скъпоценности рядко се продават за повече от двадесет процента от истинската им стойност.
	Золар и Оксли запазиха сериозно изражение върху лицата си, въпреки че отлично знаеха, че имаше над хиляда колекционери в списъка на техните клиенти, които нетърпеливо чакаха да купят част от златните исторически находки на високи цени.
	— Десет милиона — повтори упорито Кортина.
	Сарасон продължи да си дава вид, че се пазари.
	— Това са много пари — възрази той.
	— Защитаването ви от американските и мексиканските правоохранителни агенти представлява само половината от нашето участие — напомни му Кортина. — Без тежко транспортните хеликоптери на полковник Кампос, които да пренесат златото в междинната ви база в пустинята Алтар, вие нямаше нищо да постигнете.
	— Както и вие, ако не беше нашето участие в откриването му.
	Кортина разпери ръце безразлично.
	— Не мога да отрека, че се нуждаем един от друг. Но горещо вярвам, че ще бъде във ваш най-добър интерес да проявите малко щедрост.
	Сарасон погледна братята си. Золар кимна едва забележимо. След малко Сарасон се обърна към Кортина и Кампос и направи красноречив жест на поражение.
	— Ние знаем, когато позицията ни е губеща, считайте, че богатството ви вече е увеличено с десет милиона долара.


	Максималният товар, който лебедката можеше да тегли, бе пет тона, затова веригата на Хуаскар трябваше да бъде срязана в средата и изтеглена навън на две части. Войниците от мексиканския инженерен батальон след това щяха да направят един сал от трупите, реквизирани от най-близкия склад за дървен материал, за да пренесат основната маса на съкровището през подземната река. Само златният трон се оказа твърде тежък за сала. След като веригата на Хуаскар бъдеше изтеглена на върха на планината, въжето на лебедката щеше да бъде върнато обратно долу и завързано към ремъци, опасани около трона. След изпращането на сигнал до повърхността, тронът щеше да бъде изтеглен от лебедката по дъното на реката, докато стигнеше до суха земя на отсрещния бряг. Оттам сапьорите, подпомагани от хората на Амару, възнамеряваха да го качат с ръце върху една шейна за последното му пътуване нагоре към върха, откъсвайки го от сърцето на планината. След като бъдеха извадени на открито, всичките исторически находки щяха да бъдат натоварени на борда на съдове, които древните майстори на инките, създали шедьоврите от злато, никога не биха могли да си представят — птици, които летят без крила, известни в наши дни като хеликоптери.
	На острова със съкровището Мики Мур усърдно каталогизираше и описваше предметите, докато Хенри ги измерваше и фотографираше. Те трябваше да работят бързо. Амару непрекъснато подканяше военните сапьори бързо да изнасят съкровището, усилие, което караше малката планина от златни антики да се стопява с невероятно темпо. Това, което бе отнело на инките и чачапойците шест дни, за да складират богатствата вътре в планината, съвременното оборудване щеше да извади за десет часа.
	Тя се приближи до мъжа си и прошепна:
	— Не мога да направя това.
	Той я погледна.
	Очите й сякаш отразяваха златото, което блестеше под ярката светлина на прожекторите, донесени от сапьорите.
	— Не искам никакво злато.
	— Защо? — попита я тихо той.
	— Не мога да обясня — каза тя. — Чувствам се достатъчно омърсена и сега. Знам, че ти трябва да си почувствал същото. Трябва да направим нещо, за да попречим на фамилията Золар да го заграби.
	— Не беше ли това първоначалното ни намерение, да очистим Золар и да отвлечем съкровището, след като то бъде натоварено на борда на самолета в пустинята Алтар?
	— Това беше преди да видим колко огромно и великолепно е то. Признай си, Хенри, залъкът, който отхапахме, е прекалено голям за нашите уста.
	Мур се замисли.
	— Точно сега ли намери да изпитваш угризения на съвестта?
	— Съвестта няма нищо общо с това. Абсурдно е да се мисли, че можем да разтоварим тонове антики. Трябва да погледнем фактите в очите. Ти и аз не разполагаме със складове, нито с връзки, за да можем да пласираме такова огромно съкровище на черния пазар.
	— Няма да бъде чак толкова трудно да се продаде веригата на Хуаскар.
	Мики вдигна глава и се загледа дълго в очите му.
	— Ти си един много добър антрополог, а аз много добра археоложка. Ние също така сме много добри в скокове от самолет през нощта в непознати страни и в убиването на хора. Кражбата на безценни древни находки не е най-доброто, което можем да направим. Освен това ние мразим тези хора. Предлагам да действаме заедно, с цел да запазим съкровището цяло и да не позволим то да бъде пръснато по разни частни колекции на шепа отрепки, алчни да заграбят тези ценности, за да не може никой друг да ги притежава или дори да разглежда.
	— Трябва да призная — каза той уморено, — че и аз имах резерви. Какво предлагаш да правим?
	— Това, което трябва — отговори дрезгаво тя.
	За първи път Мур забеляза в очите й съчувствие. Лицето й излъчваше красота, каквато той никога досега не бе забелязвал. Тя уви ръце около врата му и се вгледа в очите му.
	— Не е нужно да убиваме никого. Този път няма да се наложи да се крием и да се измъкваме пълзешком, когато операцията ни приключи.
	Той хвана главата й с двете си ръце и я целуна.
	— Гордея се с теб, мое момиче.
	Тя го отблъсна назад. Очите й се разшириха, сякаш си спомни нещо.
	— Заложниците. Обещах им, че ще ги спасим, ако можем.
	— Къде са те?
	— Ако са все още живи, те би трябвало да са на повърхността.
	Мур обходи с поглед пещерата и видя, че Амару надзираваше изваждането на мумиите на пазителите от техните гробове. Братята Золар оставяха пещерите голи, така, както ги бяха намерили инките. Нищо, което имаше някаква стойност, не трябваше да бъде оставено.
	— Направихме подробен опис на всичко — каза той на Мики. — Да тръгваме.
	Мур се качиха върху една шейна, натъпкана със златни животни, която лебедката влачеше към изхода. Когато излязоха на дневна светлина, те претърсиха върха, но от Лорън Смит и Руди Гън нямаше и следа.
	След това бе вече станало твърде късно за влизане обратно в планината.


	Лорън потрепери. Разкъсаните й дрехи не можеха да я защитят от хладната влага на пещерата. Гън я прегърна с едната си ръка, за да я стопли с малкото топлина, останала в тялото му. Миниатюрната кухина с форма на килия, в която бяха затворени, не бе нищо повече от един процеп във варовика. Нямаше място да се изправят и винаги когато се опитваха да се раздвижат, за да се наместят по-удобно, пазачът ги удряше с приклада на пушката си през отвора.
	След като двете части на златната верига бяха пренесени през тунела, Амару ги принуди да слязат от върха на планината и ги вкара в малката пещера зад гробницата на пазачите. Без Мики и Хенри Мур да разберат, Лорън и Руди бяха затворени в килията им, преди учените да излязат от пещерата със съкровището.
	— Бихме искали да пийнем малко вода — каза Лорън на пазача.
	Той се обърна и я погледна безизразно. Външният му вид бе ужасен. Той бе огромен и имаше изключително отблъскващо лице, дебели устни, плосък нос и едно око. Празната кухина на другото бе оставена открита, което му придаваше животинската грозота на един Квазимодо.
	Лорън отново потрепери, но този път не от студ. Беше от страха, който запълзя по полуголото й тяло. Тя знаеше, че дързостта й можеше да й донесе болка, но вече й бе все едно.
	— Вода, тъп кретен такъв. Разбираш ли, agua?
	Той я погледна с жестокия си поглед и бавно изчезна от тясното им полезрение. След няколко минути се върна и хвърли в пещерата една войнишка манерка с вода.
	— Струва ми се, че се сприятелихте — каза Гън.
	— Ако смята, че ще получи целувка още на първата ни среща — каза Лорън, като отвиваше капачката на манерката, — ще има много да чака.
	Тя предложи на Гън да пие, но той поклати глава.
	— Първо дамите.
	Лорън отпи пестеливо и подаде манерката на Гън.
	— Чудя се, какво ли стана със семейство Мур?
	— Те може да не знаят, че ни свалиха от върха, за да ни вкарат в тази адска дупка.
	— Страхувам се, че братята Золар възнамеряват да ни погребат живи тук — каза Лорън. За първи път в очите й се показаха сълзи и самообладанието й започна да се пропуква. Тя бе издържала на побоя и мъченията, но сега когато изглеждаше, че тя и Гън бяха изоставени, слабата надежда, която я крепеше, вече угасна.
	— Но все пак остава Дърк — тихо каза Гън.
	Тя поклати глава, сякаш бе смутена от това, че са я видели да си бърше сълзите.
	— Моля те, спри. Дори и да е все още жив и да пристигнеше тук с подразделение от морски пехотинци, Дърк не би могъл да си пробие път в тази гадна планина и да стигне до нас навреме.
	— Ако го познавам добре, той не би имал нужда от подразделение от морски пехотинци.
	— Той е просто човек. Той би бил последния, които би се сметнал за чудотворец.
	— Докато все още сме живи — каза Гън — и има надежда, нищо не е изгубено.
	— Но докога? — Тя поклати тъжно глава. — Още няколко минути или часове? Истината е, че вече сме почти мъртви.


	Когато първата половина на веригата бе измъкната на дневна светлина, всички на върха я наобиколиха и я загледаха с възхищение. Самото количество на толкова много злато, струпано на едно място, накара дъхът им да спре. Въпреки праха и калцитните капки от вековете, прекарани под земята, огромната маса от жълто злато блестеше ослепително под обедното слънце.
	През всичките години, в които братята Золар бяха извършвали кражби на антики, те никога не бяха виждали подобен шедьовър на изкуството на една древна епоха, който да се отличава с такова великолепие. Нито един скъпоценен предмет, известен в историята, не можеше да се сравнява с него. В целия свят едва ли биха се намерили и четирима колекционери, които можеха да си позволят да притежават целия този шедьовър. Гледката стана двойно по-величествена, когато втората половина на веригата бе изтеглена през входа на тунела и поставена редом с първата.
	— Майчице, боже! — ахна полковник Кампос. — Брънките й са дебели колкото човешка китка.
	— Трудно за вярване е, че инките са развили такива високотехнологични методи в металургията — прошепна Золар.
	Сарасон коленичи и започна да изследва брънките.
	— Красотата и изящността им са феноменални. Всяка брънка е съвършена. Никъде няма дефекти.
	Кортина отиде до една от крайните брънки и я повдигна със значително усилие.
	— Всяка една трябва да тежи по петдесет кила. Това откритие надминава със светлинни години което и да било друго — каза Оксли, като трепереше от невероятната гледка.
	Сарасон с мъка откъсна погледа си и направи знак на Амару.
	— Натовари я на борда на хеликоптера, бързо.
	Убиецът кимна мълчаливо със зловещия си поглед и започна да дава заповеди на хората си и на един взвод войници. Дори Кортина, Кампос и Матос се включиха енергично да помагат. С помощта на един електрокар, който работеше на предела на капацитета си, и много пот двете части на веригата бяха вдигнати на ръка и натоварени на борда на два армейски хеликоптера, които ги понесоха към пистата в пустинята.
	Золар наблюдаваше хеликоптерите, докато те не се превърнаха в малки точици в небето.
	— Нищо не може да ни спре — каза бодро той на братята си. — Още няколко часа и ще сме приключили успешно операцията с най-голямото съкровище, известно някога на човечеството.


>>	50

	За Сандекър дръзкият план да се влезе през задната врата на Серо ел Капироте в отчаян опит да се спаси Лорън Смит и Руди Гън не бе нищо друго, освен чисто самоубийство. Той знаеше причините поради които Пит рискуваше живота си. Да спаси любимата си и приятеля си от смъртта, да разчисти сметките си с двама убийци и да спаси едно чудно съкровище от ръцете на крадците. Това биха били основанията за оправдание на повечето хора. Но не и на Пит. Неговата мотивация бе много по-дълбока. Да предизвика неизвестното, да се надсмее над дявола и да дръзне да се изправи срещу съдбата — това бяха неговите стимуланти.
	Що се отнасяше до Джордино, приятелят на Пит от детството, Сандекър и за миг не се съмняваше, че якият и набит италианец щеше да последва Пит и в море от стопена лава.
	Ако искаше, Сандекър можеше да ги спре. Но той не бе създал това, което се смяташе от мнозина за най-добрата, най-продуктивната и най-рентабилната държавна агенция, без сам да поеме част от нейните рисковани начинания. Склонността му да не върви в крак с официален Вашингтон го бе превърнала в обект на уважение, както и на завист. Другите директори на национални агенции никога не биха дръзнали да поемат ръководството на някой опасен проект, който би могъл да им навлече критика от страна на Конгреса и да ги принуди да си подадат оставката чрез заповед на президента. Единственото, за което Сандекър съжаляваше, бе, че не можеше лично да поведе групата в това приключение.
	Той спря за малко, за да си почине, след като бе пренесъл товар с водолазно оборудване от стария шевролет надолу по тръбовидния тунел и погледна към Питър Дънкан, който бе седнал край кладенеца и налагаше една прозрачна топографска карта върху хидрографска схема на известните подземни потоци.
	Двете карти бяха уголемени в един и същ мащаб, което даваше възможност на Дънкан да проследи приблизителния курс на подземната река. Около него останалите от групата подреждаха водолазните апарати и оборудването за плаване.
	{img:karta.png}
	— По права линия — каза Дънкан, без да се обръща конкретно към някого — разстоянието между Кладенеца на Сатаната и Серо ел Капироте излиза някъде около тридесет километра.
	Сандекър погледна надолу към водата в отвесната шахта.
	— Що за каприз на природата е този речен канал?
	— Преди около шестдесет милиона години — отговори Дънкан — е имало разместване на земните пластове, което довело до образуването на разлом във варовика. През този разлом започнала да се процежда вода, която издълбала серия от свързани една към друга пещери.
	Адмиралът се обърна към Пит.
	— За колко време смяташ, че ще стигнеш дотам?
	— Като се носим по течение със скорост девет възела — каза Пит, — трябва да стигнем до пещерата за три часа.
	Дънкан изглеждаше изпълнен със съмнение.
	— Никога не съм виждал река, която да не прави завои. Ако бях на твое място, бих добавил още два часа към изчисленото от мен време на пристигане.
	— „Подскачащият мях“ ще ги навакса — каза уверено Джордино, докато си сваляше дрехите.
	— Само ако имате свободен път за плаване пред себе си. Вие влизате в неизвестното. Никой не може да предположи какви трудности биха могли да ви се изпречат по пътя. Подводни участъци с дължина десет километра и повече, водопади с височина на десететажно здание или непреодолими бързеи между скали. Състезателите по кану-каяк имат поговорка, която казва, че дори и един-единствен водовъртеж в реката — и ти си вече в средата му.
	— Нещо друго? — ухили се Джордино, когото мрачната прогноза на Дънкан не успя ни най-малко да смути. — Може би вампири или лакоми чудовища с шест реда зъби на баракуда, които ни причакват в тъмното, за да обядват с нас?
	— Опитвам се само да ви подготвя за неочакваното — каза Дънкан. — Най-добрата теория, която мога да ви предложа и която може да ви даде известно чувство за сигурност, е, че основната част на речната система тече през разлом в земните пластове. Ако се окажа прав, тогава каналът ще има завои и извивки, но ще следва горе-долу едно ниво на дълбочина.
	Пит го потупа по рамото.
	— Разбираме това и сме ти благодарни. Но на този етап всичкото, което Джордино и аз можем да направим, е да се надяваме за най-доброто, да очакваме най-лошото и да сме готови за всичко по средата.
	— Когато изплувахте от страничния приток в реката — Сандекър попита Дънкан, — там имаше ли въздушен джоб?
	— Да, скалният таван се издигаше на цели десет метра над повърхността на реката.
	— Докъде се простираше той?
	— Тъй като драгоценният ни живот се крепеше единствено на осигурителното ни въже в бурния поток, ние успяхме да хвърлим само един бърз поглед. Аз бързо обходих с лъча на фенерчето си празното пространство, но не успях да видя края на галерията.
	— При късмет те ще имат въздушен тунел през цялото си пътуване.
	— При много късмет — каза скептично Дънкан, все още забол поглед в поставените една върху друга карти. — В сравнение с другите подземни реки тази тук е огромна. Дори да вземем само дължината й, тя трябва да е най-дългата неизследвана подземна река през поле от карст.
	Джордино, който връзваше на едната си ръка малко табло, съдържащо манометри, компас и дълбокомер, преустанови за малко заниманието си.
	— Какво имаш предвид под карст?
	— Карст е термин за варовиков пояс, прорязан от системи от потоци, тунели и пещери.
	— Човек може само да се чуди колко ли още неизвестни реки текат под земята — каза Пит.
	— Историята за Лий Хънт и неговия речен каньон със злато, постоянен обект на шеги от страна на хидролозите от щата Калифорния и Невада, сега вече изглежда много по-правдоподобна — призна Дънкан. — Гарантирам, че това, което открихте тук, ще накара скептиците да променят мнението си.
	— Може би ще мога да дам своя принос за каузата — каза Пит, като вдигна един малък водонепроницаем компютър, преди да го завърже на ръката си. — Ще се опитам да програмирам една карта, която ще попълвам с данни за течението на реката, докато плаваме надолу.
	— Ще бъда благодарен за всички научни данни, които можеш да донесеш оттам — с признателност отвърна Дънкан. — Откриването на златно съкровище под Серо ел Капироте може да разпали въображението, но в действителност то е от второстепенно значение в сравнение с откриването на воден източник, който може да превърне милиони акри пустиня в продуктивна земя за земеделие и скотовъдство.
	— Златото би могло да бъде използвано за финансиране на помпените системи и тръбопроводите за един такъв проект — каза Пит.
	— Да, това е наистина една мечта, която заслужава внимание — добави Сандекър.
	Джордино вдигна с ръка един фотоапарат за подводно снимане.
	— Ще ти донеса няколко снимки.
	— Благодаря — каза с признателност Дънкан. — Бих искал да помоля и за още една услуга.
	Пит се усмихна.
	— Кажи я.
	Той подаде на Пит едно пластмасово пакетче с формата на баскетболна топка, но с два пъти по-малък размер.
	— Багрилен индикатор, наречен „Флуоресцеин Йелоу“ с оптически блясъкообразувател*. Ще те поканя на най-добрата мексиканска вечеря в Югозапада, ако го хвърлиш в реката, когато стигнеш до пещерата със съкровището. Това е всичко. Докато се носи надолу по реката, контейнерът автоматично ще изпуска багрило на равни интервали.
	[* Флуоресцеин или резерцинфталеин — жълтеникавочервено кристално съединение, C{sub}20{/sub}H{sub}12{/sub}O{sub}5{/sub}, получено по синтетичен път. Използва се за багрило в текстилната промишленост, оцветител на течности, интравенозна диагностика и пр. — Б.пр.]
	— Искаш да маркираш мястото, където реката се влива в Залива.
	Дънкан кимна.
	— Това ще ни даде важна хидроложка връзка.
	Той възнамеряваше да попита Пит и Джордино дали можеха да вземат и проби от водата, но след като поразмисли малко, се отказа. Той и без това вече ги бе натоварил с толкова много задачи. Ако те успееха да се спуснат по течението на реката и стигнат до кухата сърцевина на Серо ел Капироте, тогава на базата на данните, набавени от Пит и Джордино, той и неговите колеги учени можеха да организират следващи научни експедиции.
	През следващите десет минути Пит и Джордино приготвиха водолазните си апарати и прегледаха плановете за пътуването си. Те се бяха гмуркали заедно безброй пъти при стотици различни атмосферни и подводни условия, но никога преди не бяха се спускали на такава дълбочина в земните недра. Подобно на лекари, които обсъждат сложна мозъчна операция, те не оставиха нито една подробност на случайността. От това зависеше самото им оцеляване.
	Съгласуваха помежду си сигналите за връзка, начините за дишане от една бутилка в случай на загуба на въздух, действията при напомпване и изпускане на въздуха от „Подскачащия мях“, кой с кое оборудване щеше да работи — всичките процедури бяха разгледани и взаимно съгласувани.
	— Виждам, че не носите сухи водолазни костюми под въздушно налягане — отбеляза Сандекър, докато Пит обличаше един мокър водолазен костюм.
	— Температурата на водата е с няколко градуса по-хладна от нормалното, но е достатъчно топла, за да се притесняваме от хипотермия. Един мокър костюм ни дава по-голяма свобода на движенията, отколкото един сух, който се нагнетява с въздух от бутилки. Това ще се окаже от жизнена необходимост, ако се озовем във водата, борейки се да изправим „Подскачащия мях“, след като е бил обърнат с дъното нагоре от бесните бързеи.
	Вместо стандартното положение върху гърба, Пит закрепи с ремъци бутилките с въздух към бедрата си, за да може по-лесно да преминава през тесни участъци. Около себе си той бе омотал също така и регулатори за дишане, маркучи за въздух, които водеха към колектори с двойни клапани, както и манометри и една малка резервна бутилка, пълна с чист кислород за декомпресия. След това идваха коланите с тежести и плавателните компенсатори.
	— Без смесен газ? — попита Сандекър.
	— Ще дишаме въздух — отвърна Пит, докато проверяваше регулаторите си.
	— Ами опасността от азотна наркоза?
	— Щом веднъж излезем от дъното на кладенеца и долната част на притока, откъдето той започва да се изкачва нагоре към реката, ще бягаме като чумави от всякакви по-нататъшни гмуркания на голяма дълбочина.
	— Просто гледайте да сте доста над прага — предупреди го Сандекър — и не се спускайте под тридесет метра. А след като заплавате по реката, отваряйте си широко очите за подводни камъни.
	Това бяха думите, които адмиралът каза. Това, което той не каза, бе: „Ако нещо се обърка и вие имате нужда от незабавна помощ, считайте, че все едно сте на третия пръстен на Сатурн“. С други думи, отникъде не можеше да дойде спасение или евакуиране.
	За последен път Пит и Джордино си провериха един на друг водолазните апарати край езерцето и изпробваха катарамите и закопчалките за бързото им освобождаване, които осигуряваха бързо сваляне на апаратите при опасни ситуации. Вместо водолазни качулки те поставиха на главите си каски на строителни работници, към които отпред бяха прикрепени по две херметични миньорски лампи. След това те застанаха на ръба на кладенеца и се плъзнаха във водата.
	Сандекър и Дънкан вдигнаха един дълъг, херметично запечатан алуминиев контейнер и с усилие потопиха единия му край в кладенеца. Контейнерът, широк един метър и дълъг четири, бе съчленен в средата с цел по-лесно маневриране в тесни участъци. Тежък и трудно подвижен на сушата от оловните тежести, необходими за осигуряването на нулевата му подемна сила, контейнерът лесно можеше да се движи от водолаз под водата.
	Джордино захапа мундщука си, нагласи маската си и хвана ръкохватката в предния край на контейнера. Той махна за последен път, докато бавно потъваше заедно с контейнера под повърхността на водата. Пит вдигна очи от водата и се ръкува с Дънкан.
	— Каквото и да правиш — предупреди го Дънкан, — внимавай течението да не те отнесе отвъд пещерата със съкровището. От тази точка до мястото, където реката се появява в залива, трябва да има повече от сто и двадесет километра.
	— Не се безпокой, няма да прекараме долу повече, отколкото е необходимо.
	— Нека господ да се гмурне с теб — каза Дънкан.
	— Цялата небесна компания ще бъде сърдечно приета — каза искрено Пит. След това той сграбчи ръката на Сандекър. — Пази една текила с лед за мен, адмирале.
	— Така ми се искаше да има друг път към вътрешността на планината.
	Пит поклати глава.
	— Това може да бъде сторено само чрез гмуркане и плаване по подземната река.
	— Върни обратно Лорън и Руди — отвърна Сандекър, като се мъчеше да овладее надигналите се в него чувства.
	— Скоро ще ги видиш — обеща Пит.
	В следващия миг той се потопи и изчезна.


>>	51

	Гласът на радиста извади капитан Хуан Диего от унеса му и той премести втренчения си поглед от командирската си палатка към конусообразната планина. Колко неописуемо грозен бе Серо ел Капироте и голата пустиня около него, помисли си той. Това бе истинска пустош в сравнение с красотата на родния му щат Дуранго.
	— Да, какво има, сержанте?
	Радистът бе с гръб към него и Диего не можеше да види озадаченото изражение върху лицето на войника.
	— Обадих се на постовите за да докладват за обстановката, както правим на всеки час, но не получих отговор от четвърти и шести пост.
	Диего въздъхна. Само това му липсваше сега, да има неочаквани усложнения. Полковник Кампос му бе заповядал да отцепи района около планината и той бе изпълнил заповедта. Не беше дадено обяснение, нито беше поискано такова. Преливащ от любопитство, Диего можеше само да наблюдава как хеликоптерите пристигат и заминават и да се чуди, какво ли ставаше там горе?
	— Свържи се с ефрейтор Франциско от пети пост и го накарай да изпрати човек да провери четвърти и шести.
	Диего седна край полевата си масичка и надлежно отбеляза липсата на обратен отговор в ежедневния си доклад като вероятна неизправност в свързочното оборудване. И през ум не му мина, че това може да е някакъв реален проблем.
	— Не мога да се свържа и с Франциско от пети пост — информира го радистът.
	Диего най-сетне се обърна.
	— Сигурен ли си, че оборудването ти работи правилно?
	— Да, сър. Предавателят предава и приема идеално.
	— Опитай с първи пост.
	Радистът намести слушалките си и сигнализира на поста. Няколко секунди по-късно той се обърна и сви рамене.
	— Съжалявам, капитане, и първи пост не се обажда.
	— Ще проверя това лично — каза раздразнено Диего. Той взе едно портативно радио и се запъти от палатката към командирската си машина. Внезапно той спря насред пътя и зяпна онемял.
	Армейската командирска машина бе повдигната отпред с крик. Предните гуми бяха изчезнали в комплект с резервната.
	— Какво, по дяволите, става тук? — промърмори той на себе си. Да не би това да е някаква шега, чудеше се той, или е възможно полковник Кампос да го изпитва?
	Той се завъртя на пети и се отправи към палатката си, но направи само две крачки и сякаш появили се от нищото чрез магическо заклинание, трима души му препречиха пътя. Всички държаха пушки, насочени към гърдите му. Първият въпрос, който премина през съзнанието му бе, защо някакви индианци, облечени така, сякаш щяха да карат добитък, саботираха оборудването му.
	— Това е военна зона — избърбори той. — Нямате право да влизате в нея.
	— Прави каквото ти се казва, войниче — отвърна Били Юма, — и никой от хората ти няма да пострада.
	Диего внезапно се досети какво се бе случило с часовите му. Въпреки това той бе объркан. По никакъв начин не бе възможно една шепа индианци да пленят четиридесет обучени войници, без да произведат изстрел. Той адресира думите си към Юма, когото взе за техния водач.
	— Хвърлете оръжията си преди хората ми да дойдат или в противен случай ще бъдете поставени под военен арест.
	— Съжалявам, че трябва да те информирам, войниче — каза Юма, който изпитваше удоволствие от факта, че сплашваше офицера облечен в добре изгладена полева униформа и излъскани до блясък бойни ботуши, — но всичките ти бойци бяха разоръжени и сега са поставени под стража.
	— Невъзможно! — високомерно изрече Диего. — Някаква сган от пясъчни плъхове не може да се мери с обучени професионални войници.
	Юма сви безразлично рамене и се обърна към един от мъжете до себе си.
	— Иди в палатката и направи така, че радиото да не работи.
	— Ти си луд. Не можеш да унищожаваш държавно имущество.
	— Вие сте влезли незаконно в нашата земя — каза Юма с тих глас. — Тук нямате никаква власт.
	— Заповядвам ви да свалите оръжието си — изкомандва Диего, като посегна към кобура си.
	Юма пристъпи напред с безизразно изражение върху обруленото си от вятъра лице и заби цевта на старата си пушка Уинчестър дълбоко в стомаха на капитан Диего.
	— Не се съпротивлявай. Ако дръпна спусъка, тялото ти ще заглуши изстрела и онези на планината няма да чуят нищо.
	Внезапната разтърсваща болка убеди Диего, че тези хора не се шегуваха. Те познаваха пустинята и можеха да се движат по терена като призраци. Заповедите към него бяха да осуетява евентуалното влизане на скитащи ловци или златотърсачи. Нищо не бе споменато за въоръжен отряд от местни индианци, които лежаха в засада. Той подаде бавно автоматичния си пистолет на един от хората на Юма, който пъхна цевта му зад колана на дънките си.
	— Също и радиото, моля.
	Диего неохотно предаде радиото си.
	— Защо правите това? — попита той. — Не знаете ли, че нарушавате закона?
	— Ако вие, войничета, работите в съюз с хората, които оскверняват свещената ни планина, то тогава вие сте тези, които нарушавате закона, нашият закон. Сега без повече приказки. Ще дойдете с нас.
	Като пазеха мълчание, капитан Диего и радистът му бяха ескортирани на половин километър (една трета миля) до една голяма надвиснала скала, която стърчеше навън от тялото на планината. Там, скрити от погледа на хората от върха, Диего намери цялата си рота войници да седят уплашено, плътно притискайки се един в друг, докато няколко индианеца ги държаха под прицел със собствените им оръжия.
	Те се изправиха бавно на крака и застанаха мирно. Появата на техния командир изпълни лицата им с облекчение. Двама лейтенанти и един сержант се приближиха и отдадоха чест.
	— Никой ли не е избягал? — попита Диего.
	Един от лейтенантите поклати глава.
	— Не, сър. Те ни нападнаха преди да можем да окажем някаква съпротива.
	Диего огледа индианците, които охраняваха хората му. Той преброи само шестнадесет, включително Юма.
	— Това ли сте всички? — попита той невярващо.
	Юма кимна.
	— Повече не бяха нужни.
	— Какво смятате да правите с нас?
	— Нищо, войниче. Съседите ми и аз внимавахме да не нараним някого. Ти и твоите хора ще си починете хубаво няколко часа, след което ще можете свободно да напуснете земята ни.
	— А ако се опитаме да избягаме?
	Юма сви безразлично рамене.
	— Тогава ще бъдете застреляни. Нещо, над което трябва да се замислите, тъй като хората ми могат да уцелят бягащ заек от петдесет метра.
	Юма бе казал всичко, което бе имал да казва. Той обърна гръб на Диего и започна да се изкачва по една едва забележима пътечка, която минаваше през тесен процеп в южната стена на планината. Индианците монтоло не размениха нито една дума. Сякаш изпълнявайки някаква безгласна команда, десет души последваха Юма, докато другите пет останаха, за да пазят пленниците.
	В сравнение с миналия път изкачването сега вървеше по-бързо. Юма се възползва от грешките си и избягваше погрешните отклонения, които преди го бяха довели до улеи без изход. Той помнеше здравите, издадени скални участъци, които можеха да се използват при катеренето, и тези, които трябваше да избягва, защото бяха силно ерозирали. Въпреки това изкачването по пътека, по която всяко едно себеуважаващо се товарно муле категорично би отказало да върви, им струваше големи усилия.
	Той би предпочел да разполага с повече хора, които да подпомогнат атаката му, но десетината души, които задъхано се изкачваха зад него, бяха единствените, които не се страхуваха от планината. Или поне така твърдяха. Юма не бе сляп и можеше да види тревожното безпокойство в очите им.
	След като стигна до една плоска тераса, той спря, за да си поеме дъх. Сърцето му биеше силно, но тялото му бе напрегнато и изпълнено с трескавата енергия на състезателен кон, който се готви да се хвърли в лудешки бяг от стартовата линия. Той извади един стар джобен часовник от панталоните си и провери колко е часът. Кимна на себе си, изпълнен със задоволство, и вдигна циферблата, за да го видят и останалите. Движеха се с двадесет минути аванс.
	Високо над тях, на върха на планината, хеликоптерите се рееха във въздуха като рояк пчели около кошер с мед. След като ги натовареха с толкова злато, колкото можеха да носят, те с мъка се издигаха във въздуха и поемаха курс към самолетната писта в пустинята Алтар.
	Офицерите и войниците на полковник Кампос бяха така погълнати от работа и така омаяни от златното богатство, че никой от тях не се сети да провери силите за сигурност, разположени около подножието на планината. Радистът на върха бе твърде зает с координирането на кацането и излитането на хеликоптерите, за да поиска доклад от капитан Диего. Никой не си направи труда да надзърне над ръба към опустелия военен лагер долу. Нито някой от тях забеляза малката група мъже, които бавно се изкачваха нагоре, приближавайки се към върха на планината.
	Полицейският комендант Кортина бе човек, от чийто поглед рядко нещо можеше да убегне. Когато той се издигна с полицейския си хеликоптер над Серо ел Капироте на път за главната си квартира, той погледна надолу към каменния звяр и долови нещо, което бе останало незабелязано от всички други. Прагматичен мъж, той затвори очите си и в първия момент реши, че играта на светлосенките или може би ъгъла на зрение е причина за това. Но когато отново фокусира погледа си в древната скулптура, той можеше да се закълне, че злобното изражение се бе променило. Заплашителният поглед бе изчезнал.
	Малко преди демонът да изчезне от очертанията на прозореца му, на Кортина му се стори, че изпълнените с остри зъби челюсти на пазителя на мъртвите бяха замръзнали в усмивка.


>>	52

	Пит се чувстваше така, сякаш падаше свободно надолу в една гигантска сламка за газирана вода, изпълнена с кобалтовосиня мъгла. Стените на вертикалната шахта на кладенеца бяха обли и гладки, сякаш бяха полирани. Ако не беше партньорът му, когото той виждаше да плува на близко разстояние под него в прозрачната вода, шахтата щеше да изглежда бездънна. Докато се спускаше, той отпуши ушите си и с леки движения на плавниците се изравни с Джордино, който се мъчеше да издърпа контейнера с превозното им средство през завоя в дъното на шахтата. Пит му помогна, като избута напред края на контейнера, който бе откъм неговата страна, и го последва.
	Той хвърли поглед върху стрелката на дълбокомера си. Тя бе замряла неподвижно малко под делението за шестдесет метра (197 фута). Оттук нататък притокът щеше да се изкачва към реката и налягането на водата щеше да намалява, като по този начин всякакви опасения за загуба на съзнание от голяма дълбочина ставаха неоснователни.
	Това тук нямаше нищо общо с гмуркането в жертвения кладенец сред обраслите с джунгла склонове на Андите. Там той бе използвал здраво осигурително въже с комуникационно оборудване. И с изключение на краткото му влизане в страничната пещера, за да спаси Шанън и Майлс, той никога не бе губил зрителна връзка с повърхността. Този път те щяха да влязат в един подземен свят на вечния мрак, който нито един човек или животно бяха някога виждали.
	Докато придвижваха обемистия контейнер през завоите и извивките на притока, водещ към реката, Пит си спомни, че пещерният водолазен спорт е един от най-опасните спортове в света. Непроницаемият мрак, клаустрофобното усещане, че си дълбоко под твърдата скална гръд, влудяващата тишина и постоянната опасност от загуба на ориентация, ако тинята се разбърка и завихри в непроницаеми облаци — всичко това можеше да доведе до паника, която бе погубила десетки водолази, обучени и екипирани да се справят с опасностите, и бе превърнало пещерния спорт в мрачно очарование, което не можеше да се изпита, ако се учеше от книга.
	Какво беше казал неговият инструктор от Националното спелеологично дружество преди първото му гмуркане в една соленоводна пещера в Бахамите? „При гмуркане в пещера всеки може да умре по всяко време.“ Така един конкретен факт, научен по този особен начин, може да остане в паметта на човек завинаги. Пит си спомни, че през 1974 година само в подводните пещери във Флорида загубиха живота си двадесет и шест водолази, а общият брой на загиналите в света трябва да бе три пъти по-голям от тази цифра.
	Пит никога не бе страдал от клаустрофобия, както и рядко страх разстройваше вниманието му, но при опасни условия той изпитваше безпокойство, което бе достатъчно, за да изостри сетивата му за неочаквани опасности.
	{img:podvodna.png}
	При това положение, той не бе очарован от идеята да се спусне под вода без осигурително въже. Той достатъчно добре знаеше, че тази операция можеше лесно да се превърне в упражнение по самоунищожение, особено ако бъдеха повлечени неконтролируемо от бързото течение на реката. Тогава те нямаше да могат да се освободят от него преди да стигнат до пещерата със съкровището.
	Хоризонталният процеп, който водеше към реката, се разширяваше и стесняваше в поредица от форми, наподобяващи пясъчен часовник. На разстояние сто метра (328 фута) от кладенеца те загубиха деветдесет процента от външната светлина. Запалиха лампите, закрепени към каските им. Още един бърз поглед към дълбокомера показа на Пит, че те се бяха бавно изкачвали, за да се доближат на двадесет метра (66 фута) от повърхността на водата.
	Джордино спря движението си напред, обърна се и махна с едната си ръка. Бяха стигнали изхода към речната система. Пит му отвърна, като направи с ръка знака за „Окей“. След това той промуши ръка през ремъка, прикрепен към контейнера им с транспортното средство, за да не може някое непредвидено завихряне на водата да го откъсне от него.
	Джордино ритна мощно с плавниците си напред и се изви под ъгъл нагоре в енергичен опит да изтегли и задържи кутията напречно на реката, преди главното течение да го понесе надолу, преди Пит да успее да излезе от притока. Той бе разчел времето си с почти съвършена прецизност. Точно когато загуби инерцията си и течението го хвана в здравата си прегръдка, Пит и неговият край на продълговатия контейнер изскочиха от страничната галерия.
	Както бяха предварително планирали, те спокойно надуха плавателните си компенсатори, освободиха оловните тежести от контейнера, за да може той да се носи по водата, и спокойно се понесоха нагоре, носени от течението на реката. След като изминаха близо петдесет метра (164 фута), те пробиха повърхността и светлината на прожекторите им разкри една голяма открита галерия. Таванът бе от непозната черна скала, която не бе варовик. Чак когато Пит стабилизира светлинния лъч, той я разпозна като вулканична. За щастие, течението на реката бе равно и без камъни, но стените на тунела се издигаха отвесно над водата и не им предлагаха място за акостиране.
	Той изплю мундщука на регулатора си и извика на Джордино:
	— Бъди готов да свърнеш встрани, когато видиш свободно място на брега.
	— Добре — каза Джордино през рамо.
	Те бързо преминаха от вулканичната интрузия обратно към варовика, покрит от странен сив пласт, който поглъщаше светлината от прожекторите им и създаваше впечатление, че батериите им са изтощени. От тунела пред тях се чуваше постоянен басов тътен, който се усилваше и ехтеше в празното пространство. Най-лошите им страхове — да бъдат понесени през бурни непроходими бързеи или да се сгромолясат надолу в бездната от някои водопад преди да успеят да акостират на брега — внезапно започнаха да се надигат в тъмнината пред тях.
	— Дръж се здраво — извика Джордино. — Изглежда, май ще направим едно малко скокче.
	Пит наведе главата си надолу, за да може светлината от прожектора върху каската му да сочи право напред. Напразно. Тунелът скоро се изпълни с мъгла, която се вдигаше от водата като пара. В миг Пит си представи как пада от Ниагарския водопад без бъчва. Ревът сега бе оглушителен, усилен от акустиката на скалната пещера. В този момент Джордино влезе в мъглата и изчезна.
	Единственото, което Пит можеше да направи, бе да се държи за контейнера и да наблюдава със странно парализирано очарование как мъглата го поглъща. Той стегна тялото си за едно безкрайно падане. Но безкрайното падане така и не дойде. Гръмотевичният тътен идваше не от водопад на реката, а от един бурен поток, който се изливаше с грохот отгоре.
	Пит бе потопен под падащата разпенена водна маса, която се сгромолясваше от варовиковия таван на пещерата под формата на огромен воден стълб. Ревящият поток бе приток на подземната река, който извираше от друго място. Пит бе смаян от гледката на толкова много вода, която течеше под една безплодна и жадна пустиня на разстояние не по-голямо от това, на което един добър бейзболен играч може да хвърли топката. Той реши, че потокът трябва да се влива под голямо налягане в реката от система подземни водоносни пластове.
	След като премина през завесата от мъгла, той видя, че стените се бяха разширили и таванът се бе издигнал нагоре в кухина с огромен размер и пропорции. Това бе пещера със странни образувания. Тя бе изпълнена с гротескни по форма хеликтити, семейство сталактити, които пренебрегват земното притегляне и растат в ексцентрични посоки. Минералните наноси бяха образували също така и красиво оформени гъби с височина над един метър, както и нежни цветя от гипс с изящни листа. Величествените образувания биха били описани от ветерани спелеолози като шедьоври на пещерния свят.
	Пит можеше само да се чуди колко много други подземни светове се простираха под земята във вечен мрак, в очакване да бъдат открити и изследвани. Човек лесно можеше да даде воля на въображението си и да си представи, че тези великолепни калцитни скулптури са били изваяни от отдавна изчезнала човешка раса, обитавала някога подземния пещерен свят.
	Не и Джордино. Красотата нищо не му говореше. Той се обърна, погледна към Пит с широка усмивка от рода: „Как се радвам, че отново съм жив“ и каза:
	— Прилича на свърталището на „Фантома на операта“.
	— Съмнявам се дали ще открием Дон Чейни да свири на орган някъде тук долу.
	— Вляво, на тридесет метра пред нас има малка площадка за акостиране — каза Джордино със значително по-бодър дух.
	— Добре. Давай към плиткото, като правиш всичко възможно да се отскубнеш от главното течение.
	Джордино не чакаше повторна подкана. Той зави остро, като дърпаше контейнера след себе си и риташе яростно с плавниците си. Пит пусна ръкохватката на големия алуминиев контейнер и заплува мощно успоредно на него, докато стигна до средата му, след което като използваше тялото си като спирачка, го повдигна след Джордино.
	Методът проработи така, както се бе надявал Пит. Джордино се отскубна от течението и заплува в по-спокойни води. Когато плавниците му докоснаха дъното, той се изкачи на брега, дърпайки контейнера след себе си.
	Останал без товар, Пит лесно загреба към плитчината и стигна до брега десет метра по-надолу от Джордино. Той изпълзя от водата, седна долу и свали плавниците и очилата си. После внимателно тръгна нагоре по течението на потока, заобикаляйки гладките речни камъни, като в същото време сваляше бутилките си с въздух.
	Джордино направи същото, преди да започне да разглобява контейнера. Той вдигна поглед към Пит с израз на гордост от голямо постижение.
	— Страхотно местенце си намерихме тук.
	— Съжалявам за бъркотията — измърмори Пит, — но седемте джуджета са във ваканция.
	— Добре ли се чувстваш, след като стигнахме дотук.
	— Не съм натъжен, че съм жив, ако това имаш предвид.
	— Какво разстояние сме изминали?
	Пит въведе една команда в компютъра, който бе завързан за ръката му.
	— Според това истинско чудо на техниката ние сме изминали два километра през мястото на вечните мъки и сме се спуснали с още два метра към ада.
	— Остават двадесет и осем.
	— Да — каза Пит, усмихвайки се като фокусник, който се готви да смае публиката, — но оттук нататък ще пътуваме като изискани господа.


	Пет минути по-късно осемте въздушни камери на „Подскачащия мях“ бяха напълнени с въздух, лодката бе надута и спусната във водата, готова за битката си с реката. Известна като съд за реагиране при спасителни операции, грозноватата лодка можеше да се носи без усилие върху въздушна възглавница над кипящи бързеи, подвижни пясъци, тънък лед и замърсени блатисти местности. Подобни съдове, използвани от полицията и противопожарните служби в страната, бяха спасили безброй жертви от удавяне. Сега, този тук, щеше да бъде подложен на тест за издръжливост, какъвто създателите му никога не са си представяли.
	Дълъг три метра (10 фута) и широк метър и половина (5 фута) компактният съд бе снабден с четиритактов двигател с мощност петдесет конски сили, който можеше да движи лодката със скорост шестдесет и четири километра (40 мили) в час над плоска повърхност.
	— Нашите инженери са свършили добра работа, като са променили височината — каза Джордино.
	— Идеята за хоризонтален двигател и вентилатор е направо гениална — съгласи се Пит.
	— Удивително колко много оборудване са успели да натъпчат вътре в контейнера.
	Преди да потеглят, те поставиха и завързаха десет резервни бутилки с въздух, допълнителни бутилки за повторно надуване на лодката, комплект прожектори, включително два самолетни прожектора за кацане, монтирани в херметически кутии, резервни батерии, пакет за първа медицинска помощ и три допълнителни регулатора за дишане.
	От едно херметично отделение Пит извади стария си очукан автоматичен „Колт“, калибър .45, и два пълнителя с патрони. Той се усмихна, тъй като намери също така и термос с кафе и четири сандвичи с наденица. Адмирал Сандекър никога не забравяше подробностите, които допринасяха за успеха на една операция. Пит върна термоса и сандвичите обратно в отделението. Сега не бе време за пикник. Те трябваше да бързат, ако искаха да стигнат навреме до пещерата със съкровището, преди да станеше твърде късно да спасяват Лорън и Руди. Той пъхна пистолета и резервните пълнители в една найлонова торбичка и й запечата отвора. След това разтвори ципа на водолазния си костюм и пъхна торбичката под него, близо до стомаха си.
	Той се загледа за момент в черната сгъваема лодка на въздушна възглавница.
	— „О, Цирцея, ти, която ще ни водиш по пътя наш — изрецитира той — към Хадес, дето човек с черен кораб нивга не е стигал.“
	Джордино, който монтираше чифт направляващи гребла върху техните поставки, вдигна поглед.
	— Къде си чул това?
	— „Одисей“ от Омир.
	— „Истина е, сред троянците също има люде, дето могат в дълбините да се гмуркат“ — рецитира с лекота Джордино. — „Илиада“. И аз мога да цитирам Омир.
	— Никога не спираш да ме удивяваш.
	— Всъщност това е нищо.
	Пит се качи на борда.
	— Оборудването прибрано?
	— Прибрано и закопчано.
	— Готов за отплаване?
	— Пали.
	Пит се сви на задната седалка непосредствено пред вентилатора. Той включи стартера и двигателят с въздушно охлаждане се закашля и заработи. Малкият двигател бе добре шумоизолиран и единственият звук, който се чуваше от ауспуха, бе едно приглушено пулсиране.
	Джордино зае мястото си в носа на лодката и завъртя един от самолетните прожектори, осветявайки ярко пещерата така, сякаш бе ден. Той погледна назад към Пит и се засмя.
	— Надявам се, че никой няма да ни глоби за замърсяване на тази девствена природа.
	В отговор Пит също се засмя.
	— За местния шериф това ще бъде едно твърде недоходно начинание. Забравил съм си портфейла.
	Лодката се отдели от брега и се насочи към главното течение, увиснала върху въздушната си възглавница с дебелина 20 сантиметра (8 инча), която сама бе произвела. Пит хвана с две ръце вертикалните ръкохватки на лоста за управление и с лекота пое курс в права посока над течащия поток.
	Струваше им се доста странно това, да се носят над водната повърхност без усещане за контакт. На носа Джордино можеше да погледне надолу в забележително прозрачната вода, променила цвета си от кобалтовосин на тъмно синьо-зелен и да види уплашени безцветни саламандри и ято слепи пещерни риби, които се стрелкаха между облите камъни, осеяли дъното на реката като пръснати орнаменти. Той бе зает с това да съобщава условията на реката пред него и да щрака с фотоапарата, докато Пит управляваше и записваше данни в компютъра си за Питър Дънкан.
	Въпреки бързото им движение през големите коридори, потта по телата им и изключително високата влага във въздуха се смесваха, за да образуват ореол от мъгла около главите им. Те не обръщаха внимание на това явление, нито на тъмнината зад тях и продължаваха да навлизат все по-навътре и по-навътре в издълбания от реката каньон, без нито за миг да хвърлят поглед назад.
	Първите осем километра те изминаха без да срещнат препятствия и наваксаха доста време. Те плаваха над бездънни вирове и подминаваха мрачни галерии, които се простираха далеч навътре в стените на пещерите. Таваните в низа от речни пещери варираха от тридесет метра (98 фута) във височина до малки въздушни пролуки, които едва стигаха, за да промушат лодката през тях. Прескочиха без затруднение няколко малки, плитки каскади и влязоха в един тесен тунел, където цялото им внимание бе съсредоточено в това да избегнат вездесъщите речни камъни. После преминаха през една огромна галерия, която се простираше на дължина от почти три километра (малко над 2 мили), изпълнена с изумителни кристали, които блестяха и хвърляха искри светлина под ярките им прожектори.
	На два пъти таванът се сливаше с водната повърхност и те трябваше да продължат пътя си под вода. Тогава те преминаха през процедурата, която се състоеше в това да изпуснат въздуха от „Подскачащия мях“, докато получи нулева подемна сила, да се върнат към дишане от бутилките си с въздух и да се понесат по течението през подводния тунел, влачейки сплесканата лодка и оборудването й зад себе си, докато излязат в открита пещера и я надуят отново. Нямаше оплаквания от допълнителните усилия. Нито един от двамата не очакваше гладко пътуване по спокойна река.
	За да се освободят от напрежението, те започнаха да дават безсмислени имена на галериите и по-забележителните фигури. „Зала на смешките“, „Музей на восъчните фигури“, „Гимнастическият салон на Джордино“. Един малък чучур, водата от който се стичаше по стената на една пещера, бе наречен „Сополанко“. Самата река те нарекоха „Старият пияница“.
	След като преминаха през втория подводен тунел и надуха отново лодката си, Пит забеляза, че скоростта на течението бе нараснала с два възела и наклонът на реката започваше да става все по-стръмен. Подобно на листа, носени от водата в някоя канавка, те продължиха стремителното си спускане надолу в страната на вечния мрак, без да могат да узнаят какви опасности се спотайваха зад следващия завой.
	Лодката внезапно бе тласната неудържимо към един беснеещ катаракт и бързеите се увеличиха застрашително. Смарагдовата вода се превърна в кипящо бяла и заскача надолу през един тунел, осеян с големи камъни. „Подскачащият мях“ се затресе и започна да се изправя като необязден кон на родео, когато възсядаше някоя вълна, за да се гмурне отново в следващата падина по най-зашеметяващ начин. Всеки път, когато Пит си казваше, че бързеите не могат да станат по-буйни, в следващия участък от реката лодката бе хвърляна във все по-яростни и кипящи водни маси, които на няколко пъти напълно я заливаха. Но верният малък съд винаги отърсваше пяната от себе си и успяваше да си пробие път до повърхността.
	Пит се бореше като бесен да държи лодката в права посока. Ако се обърнеха дори и наполовина напреки на вълнението, всички шансове за оцеляване щяха да бъдат изгубени. Джордино бе сграбчил аварийните весла и превиваше гръб в стремежа си да задържи лодката стабилна. Те влязоха на висока скорост в един остър завой на реката с масивни скали. Някои от тях бяха полупотопени и хвърляха зад себе си огромни вълни, приличащи на опашката на петел, други се издигаха над вълните като заплашителни монолити. Малкият съд едва успя да избегне няколко камъка, минавайки на косъм край тях. По-надолу от коритото се издигаше нова скала, сблъсъкът с която изглеждаше неизбежен за двамата мъже в лодката. Но външната стена на корпуса само се отърка в неподвижната скална повърхност, без да се спука и те продължиха пътя си надолу.
	Изпитанията им нямаха край. Попаднаха в един водовъртеж, който ги завъртя като тапа в мивка с вода, преди да бъде всмукана надолу в канала. Пит опря гърба си в изпълнената с въздух облегалка зад себе си, за да се задържи в изправено положение и натисна лоста за газта до краен предел. Воят на форсирания двигател се загуби в рева на бързея. Цялата му воля и концентрация бяха фокусирани в това да не позволи лодката да се извие встрани от силата на бързото течение. Джордино също помагаше, като гребеше мощно с веслата.
	Оставени без надзор, когато Джордино хвана веслата, самолетните прожектори бяха паднали в пяната зад борда. Сега единствената светлина идваше от лампите върху каските им. Струваше им се, че бе изминала цяла вечност, откакто бяха попаднали в този водовъртеж. Накрая те успяха да се отскубнат от него, само за да бъдат отново хвърлени в бързеите.
	Пит намали газта и освободи ръцете си от ръкохватките на лоста за управление. Нямаше смисъл да се бори сега с реката. „Подскачащият мях“ щеше да отиде там, където бушуващата вода го отнесеше.
	Джордино се взря в черната неизвестност пред него с надеждата да види по-спокойни води. Това, което съзря обаче, бе едно разклонение в реката, което отвеждаше основния поток в две различни галерии. Той извика над рева на водата:
	— Приближаваме разклонение.
	— Можеш ли да познаеш кой е главния водопровод? — извика му в отговор Пит.
	— Този вляво изглежда по-голям.
	— Окей, ляво на борд!
	В един ужасяващ момент им се стори, че лодката им ще се разбие в огромната масивна скала, която разделяше реката, но „Подскачащият мях“ успя да мине на косъм покрай нея и се спаси от обръщане с кила нагоре само поради това, че попадна на една мощна обратна вълна. Малкият съд се заби навътре във вълните и хлътна стремително надолу, заравяйки носа си под стена от вода. По някакъв начин той успя да се хоризонтира преди да бъде тласнат напред от неумолимия поток.
	За миг Пит помисли, че бе изгубил Джордино, но якият мъжага се показа от дълбоката вода, заляла вътрешността на лодката и разтърси глава, за да прогони световъртежа, който получи, когато водата го бе завъртяла като топче в рулетка. Колкото и да бе невероятно, той пусна една усмивка и посочи с ръка ушите си.
	Пит разбра. Непрекъснатият рев на бързеите като че ли отслабваше. Лодката отново се подчини на неговото управление, но този път бавно и тромаво, тъй като бе напълнена до половината с вода. Допълнителният товар не позволяваше да се поддържа въздушна възглавница. Той увеличи газта и извика на Джордино:
	— Започвай да изгребваш.
	Конструкторите на лодката бяха помислили за всичко. Джордино вкара лост в една малка помпа и започна да го движи напред-назад, изхвърляйки навън по този начин струя вода през една странична тръба зад борда.
	Пит се наведе встрани и започна да изучава дълбините под светлината на прожекторите, вързани към каската му. Каналът сега изглеждаше по-тесен и въпреки че камъните вече не разпенваха водата, реката сякаш се движеше с ужасяваща скорост. Изведнъж той видя, че Джордино бе спрял да изгребва водата и се бе заслушал с апокалиптично изражение на лицето си. След миг го чу и Пит.
	От черното празно пространство пред тях долиташе дълбок грохот.
	Джордино го погледна.
	— Мисля, че този път измъкване няма.
	Видението, че падат от Ниагара се върна отново. Водопадът, към който се приближаваха, не бе някакъв малък поток, падащ отгоре. Грохотът отекваше в пещерата, идваше от огромно количество вода, което пада от висока каскада.
	— Напълни с въздух плавателния си компенсатор — изрева Пит над хаоса.
	Водата ги носеше стремително със скорост над двадесет възела, като се събираше във фуния с концентрирана сила. Милиони литри вода ги засмукаха към невидимата пропаст. Те преминаха през следващия завой на реката и влязоха във водовъртеж от мъгла. Гръмотевичният тътен стана оглушителен.
	Нямаше страх, нито чувство на безпомощност или отчаяние. Всичко което Пит чувстваше, бе една странна вцепененост, сякаш цялата му способност да разсъждава бе внезапно изчезнала. Струваше му се, че влизаше в един кошмар без форма и очертания. Последното просветване на разума му бе, когато „Подскачащия мях“ увисна за момент във въздуха преди да полети надолу в мъглата.
	Те не усещаха, че падат. По-скоро им се струваше, че летят в облаците. Изведнъж Пит изпусна лоста за управление и бе изхвърлен от лодката. Стори му се, че Джордино извика нещо, но гласът му се изгуби в рева на водопада. Падането през водния вихър му изглеждаше безкрайно.
	Тогава дойде ударът. Пит се заби като метеор в един дълбок вир в основата на водопада. Въздухът изскочи от дробовете му и в началото той помисли, че бе смазан на кървава пихтия върху скалите. След миг обаче усети успокояващата прегръдка на водата около себе си.
	Той инстинктивно задържа дъха си и напрегна всички сили, за да достигне повърхността. Подпомаган от напълнения с въздух плавателен компенсатор, той бързо се показа отгоре и бе веднага пометен надолу от течението. Скалите протягаха към него хищно ръце като алчни за плячка чудовища на подземния свят. Той бе запокитен надолу през няколко бързея и можеше да се закълне, че се блъсна във всеки един камък, който се показваше над водата. Ударите разкъсаха водолазния костюм и охлузиха оголената му кожа по краката и разперените му ръце. Той се удари силно в гърдите, след което главата му се блъсна в нещо твърдо и неподвижно. Ако не бе предпазната каска, която пое осемдесет процента от удара, черепът му щеше да се разцепи на две.
	Колкото и да бе невероятно, плавателният му компенсатор бе останал надут и Пит се понесе в полусъзнание през низ от къси бързеи. Един от прожекторите на каската му бе направен на парчета от удара при падането, а другият хвърляше някаква смътна червена светлина. С облекчение той усети чакъл под краката си и видя, че течението го въртеше и носеше към една плитчина, която водеше към малко отворено пространство на брега. Той заплува към него, като се мъчеше да се отскубне от мъртвата хватка на течението. Най-накрая коленете му застъргаха по грубия чакъл. Той протегна ръце, за да се издърпа по хлъзгавите камъни към сухия шелф. От устните му се изплъзна болезнен стон, когато една от китките му експлодира от болка. След като бе полетял надолу от водопада, той бе счупил нещо в нея. Но не само китката му бе счупена. Той бе пукнал също така и две или повече ребра отляво.
	Грохотът на водопада бе останал далеч назад в тъмнината. Съзнанието му бавно се върна в релсите си и той се зачуди на какво ли разстояние е бил отнесен от побеснелия поток. После, когато мислите му се избистриха, той си спомни за Джордино. В отчаяние той извика името на Ал с глас, който отекна във въздушната камера. Макар че се надяваше, Пит в действителност не очакваше да чуе отговор.
	— Насам.
	Отговорът, който долетя, бе не по-висок от шепот, но за Пит той прозвуча така, сякаш идваше от високоговорител. Олюлявайки се, той се надигна на крака, и се опита да определи откъде идваше гласът.
	— Обади се пак.
	— Намирам се само на шест метра от теб, нагоре по течението — каза Джордино. — Не ме ли виждаш?
	Погледът на Пит бе забулен от някаква червена мъгла. Той разтри очите си и откри, че може отново да ги фокусира. Той също така осъзна, че червената мъгла, която забулваше зрението му, идваше от кръвта, която се стичаше от една дълбока резка в челото му. Сега той ясно можеше да различи Джордино, който лежеше по гръб недалеч от него с тяло полупотопено във водата.
	Той отиде клатушкайки се при приятеля си, като стискаше с ръка лявата част на гръдния си кош в напразен опит да потисне болката. Той коленичи вдървено край Джордино.
	— Така се радвам да те видя отново. Помислих си, че ти и „Подскачащият мях“ сте отплавали без мен.
	— Останките от нашата вярна лодка бяха отнесени надолу по реката.
	— Лошо ли си ранен? — попита Пит.
	Джордино се усмихна бодро, вдигна длани и размаха пръстите си.
	— Поне мога да свиря в Карнеги Хол.
	— Да свириш? Ти дори не можеш да различаваш нотите. — Изведнъж очите на Пит се изпълниха със загриженост. — Гърбът ти ли е?
	Джордино поклати леко глава.
	— Останах в „Подскачащия мях“ и когато лодката се удари в дъното, краката ми се оплетоха във въжетата, които държаха оборудването. След това тя излетя в едната посока, а аз в другата. Мисля, че и двата ми крака са счупени под коленете.
	Пит леко опипа прасците на Джордино. Приятелят му сви ръце в юмруци.
	— Имаш късмет. Прости счупвания, без сложни фрактури.
	Джордино погледна нагоре към Пит.
	— Изглеждаш така, сякаш си минал през цикъла за центрофуга на някоя пералня.
	— Само няколко драскотини и натъртвания — излъга Пит.
	— Тогава защо говориш със стиснати зъби?
	Пит не отговори. Опита се да извика една програма в компютъра на ръката си, но от удара в един камък той се бе повредил. Пит разкопча ремъка му и го хвърли в реката.
	— Толкоз за данните на Дънкан.
	— И аз изгубих фотоапарата си.
	— Лош късмет. Никой няма да дойде скоро тук.
	— Имаш ли някаква представа колко остава до пещерата със съкровището? — попита Джордино.
	— Грубо предположение? Може би два километра.
	Джордино го погледна.
	— Ще трябва да ги изминеш сам.
	— Говориш глупости.
	— Ще ти бъда само товар. — Джордино вече не се усмихваше. — Забрави за мен. Тръгвай към пещерата със съкровището.
	— Не мога да те оставя тук.
	— Със счупени кокали или не, аз все още мога да се нося по течението. Ще те последвам по-късно.
	— Внимавай, когато стигнеш там — каза мрачно Пит. — Може да се носиш по течението, но не можеш да избягаш от него. Гледай да се придържаш близо до брега, извън главния поток, тъй като в противен случай ще бъдеш отнесен надолу без всякаква надежда за спасение.
	— Голяма работа. Бутилките ни с въздух изчезнаха заедно с „Подскачащия мях“. Ако по пътя си оттук до пещерата със съкровището срещнем подводна галерия, която е по-дълга, отколкото можем да издържим без да дишаме, ние така или иначе ще се удавим.
	— Трябва да гледаш живота от светлата му страна.
	Джордино свали едно резервно фенерче от колана, завързан около бедрото му.
	— Ще имаш нужда от това. Лампата на главата ти изглежда така, сякаш е водила неуспешна битка с някоя скала. Като говорим за това, лицето ти също е в безобразно състояние. От него шурти кръв върху раздраните остатъци от хубавия ти водолазен костюм.
	— Като се гмурна отново в реката, всичко ще се оправи — каза Пит, докато завързваше фенерчето на ръката си над счупената китка, където преди бе поставен компютърът. Той хвърли колана с тежестите. — Това вече няма да ми трябва.
	— Няма ли да вземеш бутилката си с въздух?
	— Не искам да се товаря с неща повече от необходимото.
	— Ами ако стигнеш до подводен тунел?
	— Ще се наложи да плувам под вода, докато имам въздух в дробовете си.
	— Една последна услуга — каза Джордино, като вдигна празните ремъци, които преди бяха държали бутилките му с въздух. — Завържи заедно краката ми, за да не се мятат във водата.
	Пит стегна ремъците дотолкова, доколкото посмя, като не забрави счупената си китка и необходимостта да пипа внимателно. С изключение на едно рязко поемане на дъх, Джордино не издаде никакъв звук.
	— Почини си поне един час, преди да тръгнеш — нареди Пит.
	— Тръгвай и направи всичко, което можеш, за да спасиш Лорън и Руди. Аз ще дойда веднага щом се посъвзема.
	— Ще следя за теб в реката.
	— По-добре намери една голяма мрежа.
	Пит стисна за сбогом ръката на Джордино. След това навлезе в реката, докато течението не го пое и понесе към следващата пещера.
	Джордино гледаше след него, докато светлината от прожектора на Пит не изчезна зад следващия завой, за да се стопи накрая в мрака. Два километра (1.2 мили), помисли си той и се помоли на Бога последният участък от пътуването да бъде през изпълнени с въздух пещери.


>>	53

	Золар пое дълбок дъх на облекчение. Нещата вървяха добре, по-добре, отколкото бе очаквал. Проектът отиваше към приключване. Ремаркето, използвано за оперативен щаб, електрокарът и лебедката бяха върнати обратно по въздуха заедно с по-голямата част от хората на полковник Кампос. Отзад остана единствено един малък взвод сапьори, за да натовари последното количество злато на един армейски транспортен хеликоптер, който бе паркиран до откраднатия от НЮМА летателен апарат.
	Золар погледна надолу към останалите предмети от златното съкровище, които стояха прилежно подредени. Той разглеждаше бляскавите антики, с мисъл насочена към крайната им продажна цена. Великолепната художествена изработка на металните тела на двадесет и осемте златни статуи на воините на инките не подлежеше на описание. Всяка една от тях беше висока един метър и предоставяше рядката възможност да се види съвършеното майсторство на скулпторите на инките.
	— Още няколко и щеше да имаш пълен комплект шахматни фигури — каза Оксли, докато гледаше с възхищение изложеното на показ злато.
	— Жалко, че няма да ги задържа — тъжно отговори Золар. — Но се страхувам, че ще трябва да се задоволя с печалбите от моя дял от тяхната продажба, с които ще си купя законни исторически антики за личната си колекция.
	Фернандо Матос алчно поглъщаше с очи гледката на армията от злато, докато изчисляваше наум своя двупроцентов цял от плячката.
	— В Националния ни музей по антропология в Мексико Сити няма нищо, което може да се сравни с това.
	— Винаги можеш да направиш дарение с дяла си — каза саркастично Оксли.
	Матос го стрелна със злобен поглед и понечи да каже нещо, но бе прекъснат от приближаващия се полковник Кампос.
	— Лейтенант Рамос съобщава от пещерата, че в планината вече не са останали никакви предмети. Веднага щом той и хората му излязат на повърхността, те ще натоварят стоката. След това аз ще отлетя до самолетната писта, за да ръководя прехвърлянето.
	— Благодаря, полковник — каза учтиво Золар. Той вярваше на Кампос толкова, колкото вярваше, че може сам да повдигне каменния демон. — Ако нямате възражения, останалите от нас ще дойдат с вас.
	— Но да, разбира се. — Кампос огледа почти пустия връх. — Ами другите ви хора?
	Погледът в хлътналите очи на Золар стана студен.
	— Брат ми Сайръс и неговата група ще ни последват с нашия хеликоптер, веднага щом уредят няколко дребни подробности.
	Кампос разбра и се усмихна цинично.
	— Става ми лошо, като си помисля за всичките бандити, вилнеещи на свобода, които грабят и убиват гости от чужди страни.
	Докато чакаха лейтенант Рамос и неговия взвод да излязат от тунела и да натоварят антиките, Матос отиде до каменния демон и започна да го разглежда. Той протегна ръка и я постави върху врата му. Изненада го хладината на камъка, който цял ден бе поглъщал топлината на слънчевите лъчи. Изведнъж той рязко дръпна ръката си назад. Сторило му се бе, че студеният камък под дланта му внезапно бе станал мек и слизест като люспестата кожа на риба.
	Матос отстъпи сепнат назад и започна да се обръща, за да се върне бързо при останалите. В този момент той видя една човешка глава да се подава над ръба на стръмния склон зад демона. Като човек, израснал в семейство на университетски преподаватели, той не вярваше в суеверия и народни предания. Матос остана неподвижен по-скоро от любопитство, отколкото от уплаха.
	Главата се издигна нагоре и се видя, че бе прикрепена към тялото на един мъж, който уморено се изкачи на върха. За миг натрапникът леко се олюля, след което насочи една стара пушка към Матос.
	Почти цяла минута Юма лежа проснат върху една издатина, докато чакаше да си поеме дъх и сърцето му да се успокои. Когато надигна глава, видя, че към него гледаше един дребен мъж със странна външност. Той бе плешив, носеше огромни очила и бе неуместно облечен в делови костюм с риза и вратовръзка. Мъжът напомняше на Юма на държавните служители, които веднъж годишно минаваха през селото на племето монтоло, обещаваха помощи под формата на торове, фураж, зърно и пари, след което продължаваха по пътя си, без никога да изпълнят обещанията си. След като се изкачи на ръба на върха, той забеляза също така и група мъже, които стояха около един армейски хеликоптер на 30 метра (100 фута) от него. Те не го забелязаха. Планът на Юма бе изкачването да завърши зад големия каменен демон, където никой нямаше да ги забележи. Никой, с изключение на Матос, който имаше нещастието да стои наблизо.
	Юма насочи стария очукан уинчестър към мъжа и заговори тихо:
	— Не вдигай никакъв шум или ще умреш.
	Не бе необходимо Юма да се обръща, за да се увери, че първите няколко души от отряда му от съседи и роднини се изкачваха на планинския връх. Той осъзна, че отчаяно се нуждаеше от още една минута, за да може целият му малоброен отряд да стъпи на върха на планината. Ако човекът пред него подадеше тревога, цялата изненада щеше да се изгуби и останалите му хора щяха да бъдат заварени беззащитни по склона на планината. По някакъв начин той трябваше да спечели време.
	Нещата се усложниха допълнително от внезапното появяване на един офицер с взвод войници, които излязоха от един дълбок процеп в скалата. Без да погледнат нито вляво, нито вдясно, те се насочиха към това, което изглеждаше на Юма като разположени в шахматен ред ниски мъже, направени от злато.
	При вида на приближаващите войници, пилотът на хеликоптера запали двигателите, остави ги да работят на празен ход и зацепи двойните витла на големия транспортьор.
	Край каменния демон Матос бавно вдигна ръце.
	— Свали си ръцете! — изсъска Юма.
	Матос се подчини.
	— Как успяхте да преминете през охраната ни? — поиска да узнае той. — Какво правите тук?
	— Това е свещената земя на моя народ — тихо отвърна Юма. — Вие я осквернявате с алчността си.
	С всеки няколко спечелени секунди по двама нови индианци от племето монтоло се изкачваха на върха зад Юма, като образуваха група, скрита зад демона. Те бяха успели да стигнат дотук, без да причинят нараняване или смърт и Юма не искаше да го правят сега.
	— Приближи се към мен — заповяда той на Матос — и застани до демона.
	В очите на Матос се появи изражение на дива, необуздана лудост. Алчността му за златното богатство бавно започна да надвива страха му. Неговият дял щеше да го направи по-богат от най-смелите му мечти. Той не можеше да се откаже от него поради няколко суеверни индианци. Той погледна нервно през рамо към сапьорите, които се събираха при хеликоптера. Страхът, че ще загуби мечтите си, сви стомаха му в агонизираща болка.
	Юма предчувстваше какво ще последва. Мъжът с костюма се изплъзваше от ръцете му.
	— Искаш злато? — каза Юма. — Вземи го и напусни планината ни.
	Когато видя, че зад Юма се появиха още мъже, Матос накрая не издържа. Той се обърна и побягна, като крещеше:
	— Нарушители! Застреляйте ги!
	Без да вдигне пушката си, за да се прицели, Юма стреля от бедрото си. Изстрелът му уцели Матос в коляното. Бюрократът залитна встрани, очилата излетяха от главата му и той се просна тежко върху гръдния си кош. После се претърколи по гръб, вдигна крака си и сграбчи коляното си с две ръце.
	Роднините и съседите на Юма се пръснаха подобно на призраци в гробище и обкръжиха хеликоптера. Лейтенант Рамос, който не беше глупак, веднага прецени ситуацията. Хората му бяха сапьори, а не пехотинци и не носеха оръжие. Той веднага вдигна ръце, предавайки се, и извика на малкия си взвод да направи същото.
	Золар изруга високо.
	— Откъде, по дяволите, се взеха тия индианци?
	— Няма време за разсъждения — рязко изрече Оксли. — Махаме се оттук.
	Той скочи през товарния люк и дръпна Золар след себе си.
	— Златните воини! — запротестира Золар. — Не са натоварени.
	— Забрави ги.
	— Не! — съпротивляваше се Золар.
	— Тъп глупак такъв. Не виждаш ли, тези хора са въоръжени. Армейските сапьори не могат да ни помогнат. — Той се обърна и изкрещя на пилота на хеликоптера. — Излитай! Andale, andale!
	Полковник Кампос реагира по-бавно от другите. Той по най-глупав начин заповяда на лейтенант Рамос и неговите хора да се съпротивляват.
	— Атакувайте ги! — извика той.
	Рамос го погледна.
	— С какво, полковник? С голи ръце ли?
	Юма и членовете на племето му се намираха сега само на 10 метра (33 фута) от хеликоптера. Дотук бе изстрелян само един изстрел. Гледката на блестящите от слънцето златни воини за момент зашемети индианците монтоло. Единственият предмет от чисто злато, който някой от тях бе някога виждал, бе една малка чаша за причастие в олтара на малката църква в близкото село Илано Колорадо.
	Пилотът даде газ и лопатките на хеликоптерните витла започнаха яростно да бият във въздуха, вдигайки вихрушка от прах. Колелата се бяха вече отлепили от върха на планината, когато Кампос най-сетне осъзна, че благоразумието е по-добро от алчността. Той направи тичешком четири крачки и скочи към товарната врата, подтикван от Чарлз Оксли, който протегна ръка към него.
	В този миг хеликоптерът рязко се издигна нагоре. Вдигнатите ръце на Кампос хванаха празния въздух. Инерцията му го понесе под хеликоптера и отвъд ръба на скалата, сякаш правеше скок във вода от движение. Оксли наблюдаваше как тялото на полковника се смаляваше и преобръщаше, преди да се удари в скалите далеч долу в бездната.
	— О, боже — изохка Оксли.
	Золар бе вътре в товарния отсек, където се държеше за един ремък с мрачно изражение на лицето и не видя скока на Кампос от върха на планината. Грижите му бяха другаде.
	— Сайръс е все още долу в пещерата.
	— Той е с Амару и хората му. Не се тревожи. Техните автоматични оръжия далеч превъзхождат няколкото ловни пушки на индианците. Те ще си заминат с последния хеликоптер, който е все още на върха.
	Едва тогава Золар се сети, че някой липсваше.
	— Къде са Матос и полковникът?
	— Индианците стреляха и раниха Матос, а Кампос се забави твърде много.
	— Останал е на Серо ел Капироте?
	— Не, падна от Серо ел Капироте. Мъртъв е.
	Реакцията на Золар бе мечта за всеки психиатър. Изражението му стана замислено за момент, след което той избухна в смях.
	— Матос ранен, а добрият полковник мъртъв. Повече печалба за фамилията.


	Предварително набелязаният план на Юма и Пит бе изпълнен. Юма и неговият отряд бяха завзели върха и бяха прогонили злите хора от свещената планина на мъртвите. Той наблюдаваше как двама от племенниците му поведоха лейтенант Рамос и сапьорския му взвод надолу по стръмната пътечка, водеща към пустинята.
	Нямаше начин как да носят Матос. Коляното му бе стегнато в бинт и той бе принуден да куца с останалите, доколкото можеше, подпомаган от двама сапьори.
	Любопитството влечеше Юма към разширения отвор на тунела в планината. Той се измъчваше от желанието си да изследва пещерата и да види със собствените си очи реката, описана от Пит и водата, която виждаше в сънищата си. Но по-възрастните мъже бяха твърде уплашени, за да влязат във вътрешността на планината, а при младите проблемът бе златото. Те искаха да прекратят акцията, за да го отнесат, преди на върха да са се върнали въоръжени войници.
	— Това е наша планина — каза един младеж, син на скотовъдец, съсед на Юма, — малките златни човечета ни принадлежат.
	— Първо трябва да видим реката вътре в планината — възрази Юма.
	— На живите е забранено да влизат в страната на мъртвите — предупреди по-големият брат на Юма.
	Един от племенниците погледна към Юма със съмнение.
	— Няма никаква река, която да тече под пустинята.
	— Вярвам на човека, който ми каза за нея.
	— На този гринго може да се вярва не повече отколкото на онези, в чиито вени тече испанска кръв.
	Юма поклати глава и посочи златото.
	— Това доказва, че не е излъгал.
	— Войниците ще се върнат и ще ни убият, ако не си тръгнем — запротестира друг от племето.
	— Златните хора са твърде тежки, за да ги носим надолу по стръмната пътека — възрази младежът. — Те трябва да бъдат спуснати с въжета надолу по скалните стени. Това ще отнеме време.
	— Нека да отправим молитва към демона и да си тръгваме — каза брат му.
	Юма неохотно отстъпи.
	— Така да бъде, семейство мое, приятели мои. Ще удържа на обещанието си и ще вляза в планината сам. Вземете златните хора, но побързайте. Скоро ще мръкне.
	Когато се обърна и влезе в разширения вход на тунела, който водеше навътре в планината, Юма не чувстваше страх.
	Изкачването до върха на планината им бе донесло добро. Злите хора бяха прогонени. Демонът отново почиваше в мир. Сега, с благословията на демона, Били Юма се чувстваше уверен, че може безопасно да влезе в страната на мъртвите. И може би щеше да намери следа, която щеше да го отведе до изгубените свещени идоли на неговото племе.


>>	54

	Лорън седеше свита в тясната килия в скалата и потъваше в бездната на самосъжалението. Тя нямаше повече сили да се бори. Часовете се бяха слели един в друг и времето бе загубило всякакъв смисъл и значение. Тя не си спомняше кога бе яла за последен път. Опита се да си спомни как би се чувствала на топло и сухо местенце, но споменът за това й се струваше като събитие, станало преди векове.
	Самоувереността и независимостта й, както и удовлетворението й да бъде уважаван законодател в единствената световна суперсила не означаваха нищо тук, в малката влажна пещера. Времето, когато бе стояла на подиума в Камарата на представителите, изглеждаше на светлинни години разстояние от нея. Тя бе стигнала до края, като се бе борила до последен дъх. Сега се бе примирила. По-добре бе да умре и да приключи с всичко.
	Тя погледна към Руди Гън. През последния един час той почти не бе се помръднал. Не беше нужно да е лекар, за да види, че състоянието му се беше силно влошило. Тупак Амару, в пристъп на садистичен гняв, бе счупил няколко пръста на Гън, скачайки с крак върху тях. Ритал го бе многократно в стомаха и главата и Гън имаше тежки контузии. Ако в скоро време Руди не получеше медицинска помощ, той можеше да умре.
	Мислите на Лорън се обърнаха към Пит. Всички възможни пътища към свободата бяха блокирани, освен ако той не се притечеше на помощ начело на американската кавалерия, а това беше малко вероятна възможност.
	Тя си спомни останалите случаи, когато той я бе спасявал. Първият път бе на борда на един руски крайцер, където бе държана в плен от агенти на бившето съветско правителство. Пит се бе появил и я спаси от жесток побой. Вторият път бе, когато бе държана като заложница заедно с един свой сънародник, също конгресмен, от фанатика Хидеки Сума в неговия подводен град близо до японското крайбрежие. Пит и Джордино бяха рискували живота си, за да ги освободят.
	Тя нямаше право да се отказва. Но Пит бе мъртъв, смазан на пихтия в морето от ударните гранати. Ако сънародниците й можеха да изпратят група от „Специалните сили“ през границата, за да я спасят, те трябваше да са го направили досега.
	Тя бе наблюдавала през отвора на пещерата как влачеха златното съкровище покрай килията й и как го изнасяха през пещерата на древните пазители към върха на кухата планина. Когато златото бъдеше пренесено, тя знаеше, че щеше да удари часът, когато тя и Руди трябваше да умрат.
	Не се наложи да чакат дълго. Един от вонящите главорези на Амару се приближи до техния пазач и му заповяда нещо. Грозният тромав мъж се обърна и им направи знак да излязат от пещерата.
	— Salga, salga — заповяда им той.
	Лорън разтърси Гън, за да го събуди и му помогна да се изправи на крака.
	— Искат да ни местят — каза му тихо тя.
	Гън я погледна замаяно и след това, колкото и невероятно да бе, той с мъка се усмихна със стиснати устни.
	— Крайно време беше да ни повишат стандарта, като ни дадат по-хубава стая.
	Подкрепян от Лорън, която го придържаше с ръка през кръста, и увесил своята на нейните рамене, Гън затътри нозе. Двамата бяха заведени до един равен участък между сталагмитите, близо до брега на реката. Амару се шегуваше с четирима от хората си, които се бяха скупчили около него. Там имаше и друг човек, в когото тя позна Сайръс Сарасон от ферибота. Латиноамериканците изглеждаха спокойни и отпуснати, докато Сарасон се потеше обилно и ризата под мишниците му бе мокра.
	Едноокият им пазач ги бутна грубо напред и застана малко встрани от останалите. Сарасон напомняше на Лорън на гимназиален преподавател, на когото е възложено скучното и отегчително задължение да дежури на училищна забава.
	За разлика от него Амару изглеждаше така, сякаш щеше да се спука по шевовете от нервна енергия. Очите му блестяха от вълнение. Той впи поглед в Лорън с такава сила, с каквато пълзящ през пустинята човек би погледнал, ако пред взора му изведнъж се появеше кръчма, рекламираща студена бира. Той се приближи и грубо хвана с една ръка Лорън за брадичката.
	— Готова ли си да ни забавляваш?
	— Оставете я — каза Сарасон, — не е необходимо да удължаваме престоя си тук.
	Нещо студено и слизесто премина през стомаха на Лорън. Не това, помисли си тя. Господи, не това.
	— Ако смяташ да ни убиваш, приключвай бързо.
	— Желанието ти ще бъде съвсем скоро изпълнено — засмя се садистично Амару, — но не и преди да доставиш удоволствие на хората ми. Когато те свършат, ако са останали доволни, те може да вдигнат нагоре палци и да те оставят да живееш. Ако не, тогава палците ще сочат надолу, както римляните са осъждали гладиаторите на арената. Съветвам те да ги направиш щастливи.
	— Това е лудост — рязко изрече Сарасон.
	— Използвай въображението си, amigo. Хората ми и аз хвърлихме много труд, за да изнесем твоето злато от планината. Най-малкото, което можеш да направиш, е да ни позволиш да получим едно малко възнаграждение за нашите услуги, преди да напуснем това дяволско място.
	— Всичките вие получавате добри пари за работата си.
	— Какъв е терминът, който използвате във вашата страна? — попита Амару, като дишаше тежко. — Допълнителни привилегии?
	— Нямам време за дълги сексуални игри — каза Сарасон.
	— Ще го наваксаш — изсъска Амару, оголвайки зъбите си като навита на кълбо змия, която се готви за скок. — В противен случай хората ми ще останат крайно недоволни. А тогава може да се окаже, че не съм в състояние да ги контролирам.
	Един поглед към петимата бандити, подкрепящи перуанския убиец, бе достатъчен за Сарасон. Той кимна.
	— За мен тя не представлява интерес. — Той погледна за миг към Лорън. — Правете каквото ще правите с нея, но свършвайте бързо. Предстои ни още работа и не искам да карам братята ми да чакат.
	Лорън бе на ръба да рухне. Тя погледна към Сарасон с умоляващи очи.
	— Вие не сте от тях. Знаете коя съм аз, кого представлявам. Как можете да стоите тук и да позволявате това да се случи?
	— В страната, от която тези хора са дошли, варварската жестокост е част от живота им — отвърна Сарасон с безразличие. — Всеки един от тези озлобени негодници би прерязал гърлото на дете с такова спокойствие, с каквото вие или аз бихме отрязали парче филе миньон.
	— Значи няма да направите нищо, докато те вършат перверзната си работа?
	Сарасон сви безучастно рамене.
	— Може да се окаже доста забавно.
	— Тогава и вие сте като тях.
	Амару я погледна със злобно тържествуване.
	— Изпитвам огромно удоволствие да карам високомерни жени като теб да падат на колене.
	Това бе сигнал приказките да спрат. Амару направи жест към един от хората си.
	— Имаш честта да бъдеш първи, Хулио.
	Другите изглеждаха разочаровани от това, че не са били избрани. Щастливецът пристъпи напред с разтегната в похотлива усмивка уста и сграбчи Лорън за ръката.
	Дребният Руди Гън, който бе получил жестоки рани по тялото си и едва се крепеше прав, внезапно се наведе и се хвърли стремително напред, като заби глава в корема на мъжа, който се готвеше да насили Лорън. Атаката му бе със силата на метла, ударена върху портата на крепост. Едрият перуанец едва доловимо изсумтя, преди да цапне Гън с опакото на дланта си и да го просне върху пода на пещерата.
	— Хвърли това малко копеле в реката — заповяда Амару.
	— Не! — извика Лорън. — За бога, не го убивайте.
	Един от хората на Амару хвана Гън за глезена и започна да го влачи към водата.
	— Може би правите грешка — предупреди Сарасон.
	Амару го погледна странно.
	— Защо?
	— Тази река вероятно се влива в Залива. Вместо да позволите тялото да изплава там и да бъде разпознато, може би ще е по-разумно двамата да изчезнат завинаги.
	Амару млъкна за момент и се замисли. След това се засмя.
	— Подземна река, която ги отнася в Морето на Кортес. Това ми харесва. Американските следователи никога няма да подозират, че те са били убити на сто километра от мястото, където са намерени. Тази идея ми допада. — Той направи знак на мъжа, който държеше Гън, да продължи. — Хвърли го колкото се може по-навътре в течението.
	— Не, моля ви — извика умоляващо Лорън, — оставете го да живее и аз ще направя всичко, което поискате.
	— Ти така или иначе ще го направиш — каза невъзмутимо Амару.
	Пазачът хвърли Гън в реката с лекотата на атлет, които хвърля гюле. Чу се плясък и Гън изчезна под черната вода, без да издаде звук.
	Амару се обърна към Хулио.
	— Нека шоуто да започне.
	Лорън изкрещя и се изви като котка. Тя се нахвърли върху мъжа, който я държеше за ръката, и заби дългите нокти на палците си дълбоко в очите му.
	Вик на агонизираща болка отекна в пещерата. Мъжът, който бе получил разрешение от Амару да насили Лорън, притисна с ръце очите си и заквича като прасе, което го колят. Амару, Сарасон и останалите мъже за миг останаха като парализирани от изненада, когато видяха, че между пръстите му започна да се стича кръв.
	— О, майчице Исуса! — изкрещя Хулио. — Тази кучка ме ослепи.
	Амару се приближи до Лорън и я удари с ръка през лицето. Тя залитна назад, но не падна.
	— Ще платиш за това — каза той с ледено спокойствие. — Когато изпълниш предназначението си, преди да умреш, с теб ще бъде сторено същото.
	Страхът в очите на Лорън бе изместен от бушуващ гняв. Ако имаше достатъчно сили, тя щеше да се бори със зъби и нокти като тигрица срещу тях, докато съпротивата й не бъдеше сломена. Но дните на малтретиране и глад я бяха направили твърде слаба. Тя се нахвърли с юмруци върху Амару. Той поемаше ударите й така, сякаш бе нападнат от досаден комар.
	Той хвана мятащите й се ръце и ги изви зад гърба й. Като мислеше, че е успял да я направи безпомощна, се опита да я целуне. Тя се изплю в лицето му.
	Вбесен, той я удари силно в корема.
	Лорън се сви, задавена от болка, мъчейки се в същото време да си поеме дъх. Тя се свлече на колене и бавно падна на една страна, все така свита на две и хванала стомаха си с двете си ръце.
	— Тъй като Хулио вече не е в състояние да действа — каза Амару, — останалите могат да заповядат.
	Хората му протегнаха яките си мускулести ръце към нея с извити като нокти на хищна птица пръсти и я сграбчиха. Те я претърколиха по гръб и притиснаха крайниците й към земята. Прикована към пода на пещерата с разтворени крака и ръце от комбинираната сила на тримата мъже, включително едноокия, Лорън изкрещя в беззащитен ужас.
	Дрипавите остатъци от облеклото й бяха разкъсани и хвърлени настрана. Гладката й кадифена кожа блесна под изкуствената светлина на прожекторите, оставени от армейските сапьори. Видът на голото й тяло възбуди нападателите й с още по-голяма сила.
	Едноокият Квазимодо коленичи и се наведе над нея. Дъхът му излизаше на пресекулки, устните му бяха разтегнати, оголвайки зъбите в израз на животинска похот. Той притисна устата си към нейната. Писъците й внезапно бяха заглушени, когато той захапа долната й устна и тя усети вкуса на кръвта. Той се отдръпна и прокара грубите си мазолести ръце по гърдите й. Нежната й кожа ги почувства като шкурка. Теменужените й очи бяха изпълнени с болезнено отвращение. Тя отново нададе писък.
	— Съпротивлявай се! — дрезгаво изшептя дебелакът. — Харесвам жените, които ми се съпротивляват.
	Лорън пропадна в бездната на унижението и ужаса, когато едноокият легна върху нея. Писъците й на ужас се превърнаха във викове на болка.
	Изведнъж ръцете й се оказаха свободни и тя прекара острите си нокти през лицето на нападателя си. Той се отдръпна назад. Върху двете му бузи се бяха появили черни успоредни резки. Той погледна безмълвно към двамата мъже, които бяха освободили ръцете и краката й и изсъска:
	— Какво правите, идиоти такива?
	Мъжете, които бяха обърнати с лице към реката, отстъпиха назад със зяпнала от шок уста. Те се прекръстиха, сякаш искаха да прогонят дявола. Очите им не бяха насочени към насилника или Лорън. Те бяха втренчили поглед към реката зад тях. Объркан, Амару се извърна и се взря в мрачните води. Това, което видя, бе достатъчно да накара един нормален човек да загуби разсъдъка си. Долното му чене увисна в шок при вида на една тайнствена светлина, която се движеше под водата към него. Те всички зяпнаха като хипнотизирани, когато светлината се показа над повърхността и стана част от една глава с каска.
	Подобно на някакъв отвратителен призрак, който се издига нагоре от мрачната бездна на воден ад, една човешка фигура бавно се показа от черните дълбини на реката и тръгна към брега. Призракът, от чието тяло висяха черни гирлянди, подобни на морски водорасли, приличаше на създание, което не бе дошло от този свят, а от най-далечните кътчета на чужда планета. Накрая шокът им надхвърли всякакви граници, когато видяха, че мъртвият се завръща.
	Стиснато под дясната мишница, както баща би носил детето си, те съзряха отпуснатото тяло на Руди Гън.


>>	55

	Лицето на Сарасон бе станало бяло като тебешир. По челото му се стичаха ручеи пот. Макар че бе човек, който не се плашеше лесно, погледът му сега бе почти обезумял от шок. Той стоеше втрещен и неспособен да продума, тъй като чудовището го бе накарало да загуби ума и дума от страх.
	Амару скочи на крака и се опита да говори, но всичкото, което излезе от устата му, бе един грачещ шепот. Устните му затрепериха, когато проговори със стържещ глас:
	— Върни се, diablo*1, върни се обратно в infierno*2.
	[*1 Diablo (исп.) — дявол. — Б.пр.]
	[*2 Infierno (исп.) — ад, преизподня. — Б.пр]
	Фантомът нежно положи Гън на земята. С едната ръка той свали каската си. След това разтвори ципа отпред на водолазния си костюм и бръкна вътре. Сега вече се виждаха зелените му очи, насочени към разсъблечената Лорън, която бе просната върху студената твърда скала. Те блестяха под изкуствената светлина с ужасен гняв.
	Двамата мъже, които все още притискаха краката на Лорън към земята, зяпнаха безмълвно, когато колтът гръмна веднъж, после още веднъж в пещерата. Лицата им се изкривиха неудържимо, главите им се килнаха назад и експлодираха. Двамата бандити се сгромолясаха на земята и паднаха върху коленете на Лорън.
	Другите се втурнаха да бягат от Лорън, сякаш тя бе внезапно хванала черна чума. В един далечен ъгъл стенеше Хулио с ръце все още върху наранените си очи.
	Лорън нямаше сили дори да изпищи. Тя гледаше втренчено мъжа от реката. Въпреки че го бе разпознала, тя бе убедена, че виждаше халюцинация.
	Шокът от изумлението и след това ужасът от разпознаването на човека, появил се като призрак от реката, накараха сърцето на Амару да се вледени.
	— Ти! — простена той със сподавен глас.
	— Изглежда си изненадан, че ме виждаш, Тупак — каза Пит със спокоен глас. — Сайръс също ми изглежда малко смутен.
	— Ти си мъртъв. Аз те убих.
	— Лошо свършената работа води до лоши резултати.
	Пит насочи колта поред към всеки един от тях и без да сваля очи, попита Лорън:
	— Лошо ли си наранена?
	За момент тя бе твърде смаяна, за да отговори. Накрая проговори, запъвайки се:
	— Дърк… наистина ли си ти?
	— Ако има друг, надявам се, че ще го хванат, преди да успее да подпише с името ми много сметки. Съжалявам, че не пристигнах тук по-бързо.
	Тя кимна дръзко с глава.
	— Благодарение на теб ще остана жива, за да видя как тези животни ще платят.
	— Няма да се наложи да чакаш дълго — каза Пит с твърд като камък глас. — Имаш ли достатъчно сили, за да се изкачиш нагоре по тунела?
	— Да, да — прошепна Лорън, докато смисълът на случилото се започна да стига до съзнанието й и разбра, че наистина е спасена. Тя потрепери, когато бутна мъртвите мъже настрани от себе си и се изправи на крака, олюлявайки се. Без да обръща внимание на голотата си, Лорън посочи надолу към Гън.
	— Руди е много зле.
	— Тези мръсни садисти са ви сторили всичко това?
	Лорън кимна мълчаливо.
	Пит оголи зъби и опалово зелените му очи засвяткаха с убийствен блясък.
	— Сайръс току-що изяви желание да занесе Руди догоре. — Пит небрежно махна с пистолета си по посока на Сарасон. — Дай й ризата си.
	Лорън поклати глава.
	— По-скоро бих ходила гола, отколкото да нося потната му стара риза.
	Сарасон знаеше, че може да получи куршум и уплахата му бавно започна да отстъпва място на инстинкта за самосъхранение. Комбинативният му ум започна да фокусира вниманието върху план за спасение. Той се свлече на пода, сякаш бе сломен от шока и постави дясната ръка върху коляното си, само на няколко сантиметра от един малък пистолет с къса цев, калибър .38, прикрепен към глезена му вътре в ботуша.
	— Как стигна дотук? — попита той, за да печели време.
	Пит не се подведе от шаблонния въпрос.
	— Пристигнахме с подземен туристически кораб.
	— Пристигнахме?
	— Останалите от групата ще се покажат на повърхността всеки момент — блъфира Пит.
	Амару внезапно изкрещя на двамата си останали здрави пазачи.
	— Нападнете го!
	Те бяха закоравели убийци, но нямаха желание да умират. Те не се помръднаха, за да вземат автоматичните си пушки, които бяха оставили настрана по време на опита си да изнасилят Лорън. Един поглед към дулото на четиридесет и пет калибровия пистолет на Пит бе достатъчен да възпре всеки, който не проявяваше склонност към самоубийство.
	— Страхливи псета! — изръмжа Амару.
	— Виждам, че все така караш други да вършат мръсната ти работа — каза Пит. — Изглежда сгреших, че не те убих в Перу.
	— Тогава се заклех, че ще те накарам да страдаш, както ти накара мен.
	— Не залагай пенсията си от „Солпемачако“ на това.
	— Ти възнамеряваш да ни убиеш по най-хладнокръвен начин — каза с равен глас Сарасон.
	— Съвсем не. Хладнокръвни убийства вършиш ти, както уби доктор Милър и само бог знае колко още много други невинни хора, които са се изпречили на пътя ти. Като техния ангел отмъстител, аз съм тук, за да те екзекутирам.
	— Без благоприличието на справедлив съдебен процес — протестира Сарасон, докато ръката му пълзеше зад коляното към скрития пистолет. Чак сега той забеляза, че раните на Пит не свършваха само с кървавата резка през челото. Раменете му бяха увиснали от изтощение, стойката на тялото му не бе твърда. Свитата лява ръка бе притисната към гръдния кош. Счупена китка и ребра, предположи Сарасон. Надеждите му пораснаха още, когато осъзна, че Пит бе на границата на припадъка.
	— Ти едва ли си този, който може да настоява за правосъдие — каза Пит с глас, пълен със сарказъм и презрение. — Жалко, че великата ни американска съдебна система не дава същото наказание на убийците, както те са постъпили с жертвите си.
	— А ти не си този, който може да съди моите действия. Ако не бяха братята ми и аз, хиляди исторически находки щяха да гният в мазетата на музеите по света. Ние съхранихме тези антики и ги пласирахме на хора, които оценяват тяхната стойност.
	Пит спря да обхожда с поглед другите хора и фокусира вниманието си в Сарасон.
	— Наричаш това извинение? Ти оправдаваш кражбите и убийствата в грандиозен мащаб, за да можете ти и твоите престъпни роднини да извличате от това тлъсти печалби. Вълшебните думички за теб, приятелче, са шарлатан и лицемер.
	— Дори и да ме застреляш, това няма да извади моята фамилия от бизнеса.
	— Не си ли чул? — усмихна се мрачно Пит. — „Золар Интернешънъл“ са изхвърлени като помия в канала. Федералните агенти извършиха внезапна проверка на вашите складове в Галвестън. Те откриха достатъчно плячка, която да напълни сто галерии.
	Сарасон отметна глава назад и се засмя.
	— Главната ни квартира в Галвестън е напълно законна. Всичките ни стоки са законно купени и продадени.
	— Говоря за втория склад — каза небрежно Пит.
	Загарялото лице на Сарасон трепна тревожно.
	— Там има само един.
	— Не, два са. Има и подземен склад, който е снабден с тунел за транспортиране на нелегални стоки. Там се държат внесените контрабандно антики и откраднатите произведения на изкуството, освен това има и отдел за изготвянето на фалшификати.
	Сарасон изглеждаше така, сякаш бе цапнат с тояга през лицето.
	— Дяволите да те вземат, Пит. Откъде би могъл да знаеш всичко това?
	— Двама федерални агенти, единият от Митницата, другият от ФБР, ми описаха видяното от тях с най-големи подробности. Бих добавил също така, че когато се опитате да внесете тайно съкровището на Хуаскар в Съединените щати, те ще ви посрещнат с отворени обятия.
	Пръстите на Сарасон бяха на сантиметър (по-малко от половин инч) от малкия двуцевен пистолет.
	— В такъв случай, те ще останат с пръст в уста — каза той, като възвърна предишната си фасада на отегченост. — Златото не отива в Съединените щати.
	— Няма значение — каза Пит с тиха сдържаност. — Ти няма да бъдеш на свобода, за да го похарчиш.
	Скрити зад коляното на кръстосания му крак, пръстите на Сарасон докоснаха и бавно започнаха да изваждат двупатронния пистолет от ботуша. Той предположи, че раните на Пит щяха да забавят с частица от секундата времето му на реакция, но реши да не рискува с един бърз и недобре прицелен изстрел. Ако не уцелеше с първия куршум, Сарасон добре знаеше, че въпреки болезнените рани на Пит, нямаше да има възможност да изстреля втория. Той спря колебливо за момент и помисли как да отвлече вниманието му. Погледна към Амару и двамата му пазачи, които гледаха Пит с неудържим гняв и омраза. Хулио не му бе от никаква полза.
	— Ти си този, на който не му остава много да живее — каза той. — Мексиканските военни, които ни помогнаха при изнасянето на съкровището, са чули изстрелите ти и ще долетят тук всеки момент, за да те пречукат.
	— Те трябва да са в почивка, иначе щяха вече да са тук.
	— Ако всички го нападнем едновременно — каза Сарасон с разговорчив тон, сякаш всички бяха седнали на една маса да вечерят, — той може да застреля двама или дори трима от нас, преди този, който оцелее да го убие.
	Изражението на Пит стана студено и далечно.
	— Въпросът е кой ще бъде оцелелият?
	Амару не го беше грижа дали ще живее или умре. Мрачното му съзнание не виждаше бъдеще без мъжествеността му. Той нямаше какво да губи. Омразата му към мъжа, който го бе направил импотентен, бе разпалила в него неудържима ярост, която бе допълнително подклаждана от спомена за болката и душевната агония. Без да издаде звук, той се спусна към Пит.
	Със светкавичната скорост на хвърлило се в атака ръмжащо куче, якият Амару се доближи до Пит и посегна към ръката с оръжието. Изстрелът порази перуанеца в гръдния кош и прониза белия му дроб, отеквайки с басов пукот. Всеки нормален човек щеше да бъде спрян от този удар, но обладан от нечовешка сила, Амару продължи атаката си като разярен питбул. Той шумно изстена, когато въздухът му бе изкаран от дробовете и след миг се хвърли върху Пит, който се олюля и отстъпи назад към реката.
	От устните на Пит изскочи стон, когато пукнатите му ребра възнегодуваха от сблъсъка и гърдите му избухнаха в болка. Той отчаяно се завъртя, като се освободи от стягащата хватка на Амару и го отхвърли от себе си. След това стовари приклада на колта върху главата на нападателя си и тъкмо се канеше да го халоса за втори път, когато с крайчеца на око си забеляза как двамата здрави пазачи се спуснаха за оръжията си.
	Превъзмогвайки болката, ръката на Пит инстинктивно стисна здраво колта. Следващият му куршум повали гротескния едноок пазач с бърз изстрел във врата. Пренебрегвайки слепия Хулио, Пит гръмна последния бандит в средата на гърдите.
	Сякаш дошъл нейде отдалеч, Пит чу предупредителния писък на Лорън. Твърде късно видя той как Сарасон насочва малкия си пистолет към него. Тялото му се движеше по-бавно от мисълта и закъсня да реагира с частица от секундата.
	Той видя огъня от дулото и почувства ужасен смазващ удар в лявото си рамо, преди да чуе гърмежа. Изстрелът го завъртя и отхвърли назад, просвайки го във водата. Амару запълзя след него подобно на ранена мечка, решена да разкъса осакатената от нея лисица. Течението хвана Пит в прегръдката си и го повлече навътре във водата. Той задрапа отчаяно по камъните на дъното, за да се задържи на плиткото. Сарасон бавно отиде до ръба на водата и се загледа в борбата, която ставаше в реката. Амару бе хванал здраво Пит през кръста и се мъчеше да го завлече под повърхността. С безчувствена усмивка Сарасон се прицели внимателно в главата на Пит.
	— Похвално усилие, мистър Пит. Вие сте един много издръжлив човек. Колкото и странно да звучи, ще ми липсвате.
	Но coup de grace* никога не дойде. Подобно на черни пипала, чифт ръце се протегнаха към краката на Сарасон и сграбчиха глезените му. Той погледна ужасен надолу към отвратителното нещо, което го бе хванало и започна неистово да нанася удари по главата, която се показа между ръцете.
	[* Coup de grace — смъртен удар (фр.). — Б.пр.]
	Носейки се надолу по течението, Джордино бе последвал Пит. Течението край пещерата със съкровището не бе толкова силно, колкото бе очаквал и бе успял незабелязано да довлече изпълненото си с болка тяло до плитчините. Той проклинаше безпомощността си за това, че не бе в състояние физически да помогне на Пит в борбата му срещу Амару, но когато нищо неподозиращият Сарасон стъпи в обхвата му, Джордино направи своя ход и го сграбчи.
	Без да обръща внимание на жестоките удари по главата си, той погледна нагоре към Сарасон и проговори с дебел и нисък глас:
	— Поздрави от ада, глупако.
	Сарасон се съвзе бързо при вида на Джордино и дръпна рязко единия си крак, за да се освободи и запази равновесие. Тъй като Джордино не направи опит да се изправи на крака, Сарасон веднага схвана, че противникът му по някакъв начин бе лошо контузен от бедрата надолу и той злобно го ритна по едното бедро. Джордино подскочи в мъчителен спазъм и пусна и другия глезен на Сарасон.
	— От предишния си опит — каза Сарасон, възвръщайки самообладанието си, — трябваше да се досетя, че ще бъдеш наблизо.
	Той погледна за миг пистолета си. Знаеше, че му остава само още един куршум, но не бе забравил също така и че наблизо лежаха други пет-шест автоматични оръжия. После погледна към Пит и Амару, които се бяха вкопчили в смъртна хватка. Нямаше нужда да прахосва куршума си по Пит. Реката бе хванала смъртните врагове в прегръдката си и неумолимо ги отнасяше надолу по течението. Ако по някакъв начин Пит успееше да оцелее и да се измъкне от водата, Сарасон разполагаше с арсенал, който щеше да му помогне да се справи с него.
	Сарасон направи избора си. Той се наведе надолу и насочи двуцевното дуло на пистолета си между очите на Джордино.
	Лорън се хвърли върху гърба на Сарасон, като сключи ръце около него, мъчейки се да го спре. Сарасон се освободи от хватката й, сякаш късаше конец и я бутна встрани, без дори да погледне към нея.
	Тя се стовари тежко върху едно от оръжията, което бе хвърлено настрани. Вдигна го и дръпна спусъка. Нищо не се получи. Познанията й за оръжията не бяха достатъчни, за да знае как да свали предпазителя. Тя тихо изписка, когато Сарасон се пресегна и я халоса по главата с приклада на пистолета си.
	Внезапно той се завъртя. Гън, явно дошъл отново в съзнание, бе хвърлил един речен камък към Сарасон, който отскочи от бедрото му със сила на леко ударена топка за тенис.
	Сарасон поклати глава в почуда от силата на духа и смелостта на тези хора, които се съпротивляваха с такава неизчерпаема енергия. Той почти съжали, че всички трябваше да умрат и се обърна отново към Джордино.
	— Изглежда отсрочката на присъдата ти е била само временна — каза той с подигравателна усмивка и протегна ръката си с пистолета, насочвайки го право в лицето на Джордино.
	Въпреки мъчителната болка от счупените крака и призрака на смъртта, който го гледаше право в лицето, Джордино погледна нагоре към Сарасон и се ухили злобно:
	— Иди се чукай.
	Изстрелът дойде като гръм от оръдие във вътрешността на пещерата, последван от глухия звук на жива плът, пронизвана от късове олово. По лицето на Джордино се изписа пълно недоумение, когато очите на Сарасон го погледнаха със странен и объркан поглед, след което Сайръс се обърна и направи машинално две крачки към брега, където се килна бавно напред и се сгромоляса в безжизнена купчина върху каменния под.
	Джордино не можеше да повярва, че е жив. Той вдигна очи и зяпна, когато видя как в кръга светлина, хвърлян от прожекторите, влезе един дребен човек, който бе облечен като работник в ранчо и държеше небрежно в ръката си една стара пушка уинчестър.
	— Кой си ти? — попита Джордино.
	— Били Юма. Дойдох да помогна на приятеля си.
	Лорън, притиснала ръка към кървящата си глава, го погледна.
	— Приятел?
	— Мъжът на име Пит.
	При споменаването на името му Лорън се изправи, като си помагаше с ръце и затича с несигурна крачка към брега на реката.
	— Не го виждам! — извика тя уплашено.
	Джордино внезапно почувства как сърцето му се свива.
	Той извика името на Пит, но гласът му отекна самотен в пещерата.
	— О, боже, не — измърмори той със страх. — Няма го.
	Гън сгърчи лице, докато се изправяше до седнало положение и се взря в зловещия мрак надолу по реката. Подобно на другите, които само преди няколко минути бяха гледали спокойно смъртта в очите, той бе поразен от това, че старият му приятел е бил отнесен надолу към смъртта си.
	— Може би Дърк ще може да доплува обратно дотук — каза с надежда той.
	Джордино поклати глава.
	— Не може да се върне. Течението е твърде силно.
	— Къде отива реката? — попита Лорън с надигаща се паника.
	Джордино удари с юмрук по твърдата скала в безнадеждност и отчаяние.
	— В Залива. Дърк е отнесен към Морето на Кортес, на сто километра оттук.
	Покрила лицето си с ръце, Лорън се свлече върху варовиковия под на пещерата и зарида, без да се срамува.
	— Той ми спаси живота, само за да загуби своя.
	Били Юма коленичи край Лорън и леко я потупа по голите рамене.
	— Ако никой друг не може, вероятно господ ще помогне.
	Сърцето на Джордино се бе свило от мъка. Забравил болката от раните си, той втренчи невиждащ поглед в тъмнината.
	— Сто километра — повтори бавно той. — Дори и господ не може да запази живота на човек със счупена китка, пукнати ребра и дупка от куршум в рамото му през сто километра бурна вода в пълна тъмнина.
	След като помогна, доколкото можеше, на всички да се разположат удобно и да си починат, Юма бързо се върна обратно на върха, където разправи какво се бе случило. Роднините му изпитаха срам от това, че се бяха уплашили, и влязоха в планината. От материала, оставен от сапьорите, те направиха носилки и внимателно понесоха Гън и Джордино нагоре по тунела към върха. Един възрастен мъж любезно предложи на Лорън одеяло, изтъкано от жена му, което бе прието с благодарност.
	Следвайки инструкциите на Джордино, индианците стегнаха с ремъци Гън и закрепиха носилката му в тясното товарно отделение на откраднатия хеликоптер на НЮМА, който братята Золар бяха изоставили. Лорън се качи в мястото на втория пилот, докато Джордино, със сгърчено от болка лице, бе повдигнат и наместен зад органите за управление.
	— Ще трябва двамата да управляваме тази бъркалка за яйца — каза Джордино на Лорън, след като от остра и мъчителна, болката в краката му утихна до леко пробождащо пулсиране. — Ти ще трябва да работиш с педалите, които управляват опашните витла.
	— Надявам се да се справя — отвърна притеснено Лорън.
	— Настъпвай ги леко с голите си крака и всичко ще е наред.
	Използвайки радиото на хеликоптера, те уведомиха Сандекър, който кръстосваше надлъж и нашир стаята на Старгър в главната квартира на Митническата служба, че излитаха. Джордино и Лорън изказаха благодарността си на Били Юма, семейството и приятелите му и се сбогуваха сърдечно с тях. След това Джордино запали турбинния двигател и го остави да загрее за минута, докато прегледа приборите. С цикличния лост в неутрално положение, той премести лоста за стъпката на витлата до крайно долно положение и даде газ, леко премествайки лоста напред. След като свърши това, той се обърна към Лорън.
	— Веднага щом започнем да се издигаме във въздуха, въртящият момент ще накара опашката да се извърти наляво, а носът — надясно. Леко натисни левия крачен педал, за да компенсираш.
	Лорън кимна енергично.
	— Ще направя всичко, което е по силите ми, но така ми се искаше да не правех това.
	— Нямаме друг избор, освен да излетим. Руди ще умре, преди да бъде свален на ръце надолу по склона на планината.
	Много бавно хеликоптерът се издигна на не повече от метър над земята. Джордино го остави да виси така, докато Лорън се научи да борави с педалите за управление на опашното витло. В началото тя проявяваше склонност да ги натиска прекалено силно, но скоро им хвана цаката и кимна.
	— Мисля, че съм готова.
	— Тогава излитаме — съобщи Джордино.
	Двадесет минути по-късно, работейки в синхрон, те извършиха перфектно приземяване край главната квартира на митницата в Калексико, където адмирал Сандекър стоеше край една линейка и неспокойно пушеше пура.


	Още в първия момент, когато Амару го повлече под водата и той усети как челюстите на течението захапаха нараненото му тяло, Пит разбра, че няма да има връщане към пещерата със съкровището. Той бе хванат в двоен капан — от убиец, който се бе вкопчил в него като менгеме, и от река, решена да го отнесе в ада.
	Дори и двамата мъже да не бяха ранени, борбата нямаше да бъде равна. Колкото и опитен убиец да бе Амару, той не можеше да се мери с Пит под водата. Пит пое дълбоко дъх, преди реката да залее главата му, притисна здравата си ръка към гърдите, за да защити пукнатите ребра и отпусна болезнено тялото, без да хаби сили в борба с нападателя си.
	Удивително, но той все още здраво стискаше пистолета си, макар че изстрел с него под водата щеше вероятно да пръсне всички кости в ръката му. Той усети как хватката на Амару се плъзна от кръста към бедрата му. Убиецът бе як като стомана. Той драпаше яростно по тялото на Пит, мъчейки се все още да се докопа до пистолета, докато в същото време течението ги въртеше като детски кукли, хванати във водовъртеж.
	Никой вече не виждаше другия, тъй като реката ги бе вече отнесла в зоната на пълния мрак. Без ни най-малка светлинка отникъде, Пит се чувстваше така, сякаш бе потопен в мастило.
	В следващите четиридесет и пет секунди единствено омразата бе това, което запазваше Амару жив. Влуденото му съзнание не можеше да проумее факта, че той се давеше двойно — пробитите му гърди се пълнеха с вода и едновременно с това той поглъщаше и вода. Последният остатък от силите му се стопяваше, когато мятащите му се крака се удариха в една плитчина от натрупан пясък във външна извивка на реката. Той се озова в малка открита галерия и със задавена от кръв и вода уста се хвърли сляпо към гърлото на Пит.
	Но в Амару вече не бе останало нищо. Силите му за борба се бяха стопили. Озовал се вън от водата, той усети как кръвта му бликаше от раната в гърдите.
	Пит откри, че можеше със съвсем леко усилие да бутне Амару обратно в бързото течение в средата на потока. Той не можеше да види как перуанецът се отдалечаваше, носен от водата в черния мрак, както и не можеше да съзре бледото като платно лице и изцъклените от омраза очи, приближаващи се към смъртта. Но той чу злобния глас, който бавно заглъхваше в далечината.
	— Казах ти, че ще страдаш. — Думите идваха със силата на дрезгав шепот. — Сега ще линееш и умреш в мъчителна черна самота.
	— Нищо не може да се сравни с това да бъдеш настигнат от тържествуващо възмездие и отнесен във вечния мрак — каза ледено Пит. — Приятно пътуване до Залива.
	В отговор се чу кашлица, след това клокочещ звук, за да настъпи накрая тишина.
	Болката се върна в Пит с удвоена сила. Изгарящият огън тръгна от счупената му китка, премина през огнестрелната рана в рамото му и завърши в пукнатите ребра. Той не бе сигурен дали му бяха останали сили да й се съпротивлява. Изтощението леко притъпи агонията. Никога преди в живота си той не бе чувствал такава умора. Той изпълзя на едно сухо място в плитчината, бавно захлупи лице в мекия пясък и загуби съзнание.


>>	56

	— Не ми се тръгва без Сарасон — каза Оксли, докато претърсваше с поглед небето над пустинята в югозападна посока.
	— Брат ни е попадал и в по-опасни ситуации преди — каза невъзмутимо Золар. — Няколко индианци от едно местно селце не би трябвало да представляват голяма заплаха за наемните убийци на Амару.
	— Той трябваше отдавна да е пристигнал.
	— Не се безпокой. Сайръс вероятно ще се появи в Мароко, прегърнал по едно момиче с всяка ръка.
	Те стояха на ръба на тясната асфалтова самолетна писта, която бе издълбана между безкрайните дюни на пустинята Алтар, за да могат пилотите от мексиканските военновъздушни сили да провеждат ученията си в примитивни условия. Зад тях, с опашка надвиснала над края на пистата, която вятърът бе покрил с пясък, стоеше един реактивен „Боинг“ 747–400, боядисан в цветовете на голяма национална авиокомпания, готов за излитане.
	Золар се подслони под сянката на дясното крило и провери списъка на антиките, съставен от Хенри и Мики Мур, докато мексиканските сапьори натоварваха последните от тях на борда на самолета. Той кимна към златната скулптура на маймуна, която един голям електрокар вдигаше към товарния отсек на близо 7 метра (23 фута) височина от земята.
	— Това е последната.
	Оксли се загледа за миг в голия пейзаж, обграждащ самолета.
	— Едва ли би могъл да избереш по-пусто място за прехвърляне на съкровището.
	— Можем да благодарим на покойния полковник Кампос, затова че го предложи.
	— Някакъв проблем с хората на Кампос след преждевременната му смърт? — попита Оксли по-скоро с цинизъм, отколкото с чувство на съжаление от загубата.
	Золар се засмя.
	— Абсолютно никакви, след като дадох на всеки един от тях златно кюлче от сто унции.
	— Постъпил си щедро.
	— Не беше трудно при толкова много злато наоколо.
	— Жалко, че Матос няма да може да похарчи дяла си.
	— Да, плаках през целия път от Серо ел Капироте дотук.
	Пилотът на Золар се приближи и отдаде неофициално чест.
	— Екипажът ми и аз сме готови и чакаме вас, господа. Бихме искали да излетим, преди да се е стъмнило.
	— Товарът закрепен ли е здраво? — попита Золар.
	Пилотът кимна.
	— Не е най-добре изпипаната работа, която съм виждал. Въпреки че не използваме товарни контейнери, той би трябвало да издържи, докато кацнем край Надор в Мексико, при условие, че не попаднем в силна турбулентност.
	— Очаквате ли такава?
	— Не, сър, метеорологичната карта показва спокойно небе по целия път.
	— Добре. Можем да се радваме на гладък полет — каза Золар доволен. — Помнете, че и за миг не трябва да пресичаме границата на Съединените щати.
	— Начертал съм курс, който ще ни отведе на безопасно разстояние на юг от Ларейдо и Браунсвил до Мексиканския залив под Кий Уест, откъдето ще се отправим към Атлантика.
	— След колко време ще се приземим в Мароко? — попита Оксли пилота.
	— Според програмата на полета ни, след десет часа и петдесет и пет минути. Като вземем под внимание, че сме натоварени до максимум, плюс още няколкостотин фунта допълнителен товар и пълен запас от гориво и като прибавим заобикалянето на Тексас и Флорида от юг, ние добавихме малко повече от час към летателното време, което, надявам се, ще наваксваме при попътен вятър.
	Золар погледна към последните лъчи на слънцето.
	— Като отчетем смяната на времето, това ще ни отведе в Надор в ранните следобедни часове на утрешния ден.
	Пилотът кимна.
	— Веднага щом заемете местата си на борда, ще се вдигнем във въздуха.
	Той се върна към самолета и се изкачи по една стълба, опряна на предната входна врата.
	Золар направи жест към стълбата.
	— Освен ако не сте харесали тази дупка в пясъка, не виждам причина да оставаме повече тук.
	Оксли се поклони весело.
	— След теб.
	Когато минаваха през входната врата, той се спря за малко и хвърли един последен поглед на югозапад.
	— Все пак, струва ми се, че е редно да изчакаме.
	— Ако Сайръс бе на наше място, той не би се поколебал да замине. Залогът е твърде голям, за да се бавим повече. Брат ни е жив и здрав. Спри да се тревожиш.
	Те махнаха на мексиканските армейски сапьори, които отстъпиха назад от самолета и шумно аплодираха благодетелите си. След това бордовият инженер затвори вратата и я залости.
	След няколко минути турбините нададоха вой и големият 747–400 се издигна над вълнообразните пясъчни дюни и направи лек завой на югоизток. Золар и Оксли седяха в едно малко пътническо отделение на горната палуба, непосредствено зад пилотската кабина.
	— Чудя се, какво ли стана със семейство Мур? — размишляваше Оксли, взирайки се през един прозорец към Морето на Кортес, докато то се смаляваше в далечината. — Последния път, когато ги видях, беше в пещерата, когато последната част от съкровището се товареше върху една шейна.
	— Обзалагам се, че Сайръс се е справил с този малък проблем, както с депутатката от Конгреса Смит и Руди Гън — каза Золар, отпускайки се за първи път от много дни насам. Той вдигна очи и се усмихна на личната си прислужница, която им предложи две чаши вино върху поднос.
	— Знам, че звучи странно, но имах неспокойното чувство, че нямаше да бъде лесно да се отървем от тях.
	— Трябва да ти кажа, че същото нещо мина и през ума на Сайръс. Всъщност, той мислеше, че те са двама убийци.
	Оксли се извърна към него.
	— И жената? Шегуваш се.
	— Не, напълно съм убеден, че той говореше сериозно. — Золар сръбна от виното, направи израз на одобрение и кимна. — Отлично. Калифорнийско каберне от Шато Монтелена. Трябва да го опиташ.
	Оксли вдигна чашата и се взря в нея.
	— Не ми се празнува, докато съкровището не бъде складирано на безопасно място в Мароко и не научим, че Сайръс е напуснал Мексико.


	Малко след като самолетът достигна това, което братята сметнаха, че е височината, на която щяха да летят, те откопчаха предпазните си колани и влязоха в товарния отсек, където започнаха да разглеждат по-отблизо невероятната колекция от златни антики. Бе минал едва час, когато Золар застина и погледна странно към брат си.
	— Нямаш ли чувството, че се спускаме.
	Оксли разглеждаше с възхищение една златна пеперуда, която бе закрепена върху златно цвете.
	— Не чувствам нищо.
	Золар не остана удовлетворен. Той се наведе и погледна през един прозорец към земята, която се оказа на по-малко от 1000 метра (по-малко от 3300 фута) под тях.
	— Твърде ниско сме — каза остро той. — Нещо не е наред.
	Оксли присви очи и погледна през един съседен прозорец.
	— Прав си. Задкрилките са спуснати. Изглежда, че се готвим за кацане. Пилотът трябва да е получил сигнал за неизправност.
	— Защо не ни е предупредил?
	В този момент те чуха шума от спускането на колесниците. Земята сега се издигаше стремително към тях, за да ги посрещне. Те прелетяха над къщи и железопътни линии и след миг самолетът се озова в началото на пистата. Колелата се удариха в бетона и двигателите нададоха вой с обратна тяга. Пилотът настъпи спирачките и намали газта, когато насочи огромния самолет към една писта за рулиране.
	Един надпис на летището гласеше „Добре дошли в Ел Пасо“. Оксли зяпна онемял, докато Золар изстреля на един дъх:
	— Боже господи, приземили сме се в Съединените щати!
	Той се втурна напред и започна да удря като обезумял по вратата на пилотската кабина. Не получи никакъв отговор, докато огромният самолет не спря до един хангар на Националната въздушна охрана* в срещуположния край на летището. Едва тогава вратата на кабината бавно се открехна.
	[* Национална въздушна охрана — американска организация за охрана на въздушното пространство, подобна на американските военновъздушни сили и съгласуваща действията си с тях. — Б.пр.]
	— Какво, по дяволите, правите? Заповядвам ви незабавно да се вдигнете обратно във въздуха. — Думите на Золар замръзнаха в устата му, когато се озова с лице срещу дулото на един пистолет, насочен между очите му.
	Пилотът все още седеше на мястото си, както и вторият пилот и бордовият инженер. В рамката на вратата стоеше Хенри Мур и държеше странен деветмилиметров автоматичен пистолет, конструиран от самия него, докато вътре в кабината Мики Мур говореше по радиото на самолета, спокойно насочила един миниатюрен автоматичен пистолет, калибър .25, към врата на пилота.
	— Простете за извънредното спиране, мои бивши приятели — каза Мур със заповеднически глас, който нито Золар, нито Оксли бяха чували преди, — но както виждате, има промяна в плана.
	Золар присви очи пред дулото на пистолета. Лицето му се сгърчи от шок, който след миг премина в заплашителен гняв.
	— Идиот, кръгъл идиот такъв, даваш ли си въобще сметка какво си направил?
	— О, да — отвърна Мур с прозаичен тон. — Мики и аз отвлякохме самолета ви, заедно с товара му от златни антики. Вярвам, че знаете старата максима: „Между крадците няма достойнство“.
	— Ако не вдигнете бързо този самолет във въздуха — удари на молба Оксли, — скоро тук ще загъмжи от митнически агенти.
	— След като отвори дума за това, Мики и аз наистина обсъдихме идеята да предадем антиките на властите.
	— Не знаеш какво говориш.
	— О, разбира се, че знам, Чарли, стари приятелю. Както се оказа, федералните агенти се интересуват повече от теб и брат ти, отколкото от съкровището на Хуаскар.
	— Как се озовахте тук? — поиска да узнае Золар.
	— Просто се качихме в един от хеликоптерите, пренасящи златото. Армейските сапьори бяха свикнали с нашето присъствие и не обърнаха внимание, когато се качихме на борда на самолета. Скрихме се в една от тоалетните, докато пилотът не излезе, за да поговори с вас на пистата. Тогава превзехме кабината.
	— Защо трябва федералните агенти да вярват на думите ви?
	— Казано един вид, Мики и аз, самите ние бяхме агенти преди — кратко обясни Мур. — След като поставихме кабината под наш контрол, Мики се обади по радиото на неколцина стари приятели във Вашингтон, които уредиха посрещането ви.
	Золар изглеждаше така, сякаш щеше да разкъса Мур и извади белите му дробове, без значение дали щеше да бъде застрелян в опита си, или не.
	— Ти и твоята лъжлива жена сключихте сделка за дял от антиките. Прав ли съм?
	Золар почака за отговор, но когато Мур остана мълчалив, той продължи:
	— Какъв процент ви предложиха? Десет, двадесет, може би дори петдесет процента?
	— Не сме сключвали никакви сделки с правителството — каза бавно Мур. — Знаехме, че вие нямате намерение да спазите нашето споразумение и че възнамерявате да ни убиете. Първоначалният ни план бе да откраднем съкровището за себе си, но както виждате, променихме решението си.
	— По начина, по който боравят с оръжието — каза Оксли, — Сайръс бе прав. Те наистина са двойка убийци.
	Мур кимна, съгласявайки се.
	— Брат ти е много прозорлив. Убиецът може да бъде разпознат само от друг убиец.
	Чу се декане отвън по предната пътническа врата на долната палуба. Мур направи жест с пистолета си към въртящата се стълба.
	— Слезте долу и отворете — заповяда той на Золар и Оксли.
	С навъсени лица двамата се подчиниха.
	Когато херметичната врата се отвори, от стълбата, опряна до самолета, влязоха двама души. И двамата бяха облечени в официални костюми. Единият от тях бе огромен чернокож мъж, който изглеждаше така, сякаш бе играл професионален футбол. Другият бе спретнато облечен и беше бял. Золар мигновено усети, че това бяха федерални агенти.
	— Джоузеф Золар и Чарлз Оксли. Аз съм агент Дейвид Гаскил от Митническата служба, а това е агент Франсис Рагсдейл от ФБР. Господа, вие сте арестувани за контрабандно внасяне на незаконни антики в Съединените щати, както и за кражбата на безброй предмети на изкуството от частни сбирки и обществени музеи, като към това добавяме и изработването на фалшификати и продажбата на антики.
	— За какво говорите? — попита Золар.
	Гаскил не му обърна внимание и погледна към Рагсдейл с широка, пълна със зъби усмивка.
	— Би ли имал честта?
	Рагсдейл кимна като дете, което току-що е получило като подарък ново компактдисково устройство.
	— Да, разбира се, благодаря ти.
	Докато Гаскил слагаше белезниците на Золар и Оксли, Рагсдейл им прочете правата.
	— Бързо пристигнахте — обади се Мур. — Казаха ни, че сте в Калексико.
	— Петнадесет минути след като ни се обадиха от главната квартира на ФБР във Вашингтон, ние излетяхме на борда на един военен изтребител — отвърна Рагсдейл.
	Оксли отправи към Гаскил поглед, в който първоначалният шок и страх бяха заместени от хитра проницателност.
	— И сто години да търсите, никога няма да намерите достатъчно доказателства, за да ни осъдите.
	Рагсдейл наклони глава към товара от злато.
	— Какво ще кажете за това?
	— Ние сме просто пътници — каза Золар, възвръщайки самообладанието си. — Бяхме поканени да пътуваме в самолета от професор Мур и съпругата му.
	— Разбирам. А бихте ли ми казали откъде идват всичките откраднати антики и произведения на изкуството във вашия склад в Галвестън?
	Оксли се засмя подигравателно.
	— Складът ни в Галвестън е напълно законен. Вие и преди сте го проверявали и никога нищо не сте открили.
	— Щом е така — каза лукаво Рагсдейл, — как ще обясните тунела, който води от Лорън Сторидж Кампъни до подземния склад за крадени стоки на „Золар Интернешънъл“?
	Братята се спогледаха с внезапно побледнели лица.
	— Това е измислица — каза уплашено Золар.
	— Така ли? Искате ли да ви опиша с подробности вашия тунел и да цитирам извадка от списъка на откраднатите шедьоври, които открихме?
	— Тунелът… не е възможно да сте го открили.
	— От тридесет и шест часа насам — каза Гаскил — „Золар Интернешънъл“ и вашата тайна операция, известна като „Солпемачако“, вече не съществуват.
	Рагсдейл кимна.
	— Жалко, че вашият баща, Мансфийлд Золар, известен още като Призрака, не е вече жив, иначе щяхме да приберем и него.
	Золар изглеждаше така, сякаш щеше да получи инфаркт. Оксли бе твърде парализиран, за да мръдне.
	— Когато вие двамата, останалите от семейството ви, партньорите, съучастниците и купувачите ви излезете от затвора, вие ще сте станали на толкова години, на колкото са антиките, които сте откраднали.
	Самолетът започна да се изпълва с федерални агенти. ФБР се погрижи за екипажа на самолета и прислужницата на Золар, докато митническите служители разкопчаха ремъците, с които златните предмети бяха закрепени към пода.
	Рагсдейл кимна на екипа си.
	— Заведете ги в градския следствен отдел.
	Веднага щом съсипаните и напълно сломени крадци на произведения на изкуството бяха заведени в две различни коли, агентите се обърнаха към семейство Мур.
	— Не мога да ви кажа колко сме ви благодарни за това, че ни съдействахте — каза Гаскил. — Залавянето на фамилия Золар ще доведе до огромен спад в кражбите на произведения на изкуството и контрабандата на антики.
	— Не действаме само от благотворителност — каза Мики, облекчена и щастлива. — Хенри е сигурен, че перуанското правителство ще обяви награда.
	Гаскил кимна.
	— Мисля, че тя ви е в кърпа вързана.
	— Честта да бъдем първите, които ще каталогизират и фотографират съкровището, ще допринесе много за издигане на репутацията ни на учени — обясни Хенри Мур, докато прибираше пистолета си в кобура.
	— Митницата също би искала да получи подробен доклад за предметите, ако не възразявате? — попита Гаскил.
	Мур кимна енергично.
	— Мики и аз ще бъдем щастливи да работим с вас. Ние вече направихме опис на съкровището. Ще ви представим доклада, преди то да бъде върнато официално на Перу.
	— Къде ще го държите дотогава? — попита Мики.
	— В един държавен склад, чието местонахождение не мога да разкрия — отвърна Гаскил.
	— Има ли някакви новини за депутатката от Конгреса Смит и за дребничкия мъж от НЮМА?
	Гаскил кимна.
	— Минути преди да кацнете ни се обадиха, че са били спасени от едно местно индианско племе и сега са на път към болницата.
	Мики потъна в една пътническа седалка и въздъхна.
	— Тогава всичко е свършило.
	Хенри седна на облегалката за ръце и взе ръката й в своята.
	— Да, за нас — каза тихо той. — Отсега нататък ние ще изживеем дните си заедно като двойка стари преподаватели в университет с покрити от лозници стени.
	Тя вдигна очи към него.
	— Толкова ли е ужасно това?
	— Не — каза той, като я целуна леко по челото, — мисля, че ще се справим.


>>	57

	Пит бавно се издигаше от дълбините на мъртвешкия унес с чувството, че пълзи нагоре по кален и хлъзгав склон, само за да се плъзне обратно надолу всеки път, когато се протегнеше и докоснеше повърхността на съзнанието. Той се опита да задържи тези кратки проблясъци на съзнание, но изпадаше отново в забрава. Само да можеше да отвори очи, мислеше замаяно той, тогава може би щеше да успее да се върне към действителността. Накрая с могъщо усилие той успя да отлепи клепачите си.
	Той видя само черен мрак и поклати глава в отчаяние, мислейки, че отново бе изпаднал в несвяст. Тогава болката се върна, избухвайки с огнена сила и той се събуди напълно. Претърколи се встрани и се изправи до седнало положение, след което тръсна глава, за да прогони мъглата, която бе изпълнила дълбоките кътчета на съзнанието му. Пит отново започна да се бори срещу туптящата болка в рамото си, мъчителния обръч, стегнал гърдите му и парещото усещане в китката. Той внимателно опипа резката на челото си.
	— Какъв страхотен образец на мъжество си ти — измърмори той.
	Пит бе учуден, че не се чувстваше прекомерно слаб от загубата на кръв. Той свали от ръката си фенерчето, дадено му от Джордино след падането от водопада, запали го и го заби в пясъка така, че лъчът да осветява горната част на тялото му. Той разтвори ципа на водолазния си костюм и внимателно опипа раната в рамото си. Куршумът бе минал през плътта и излязъл отзад, без да засегне лопатката или ключицата. Неопреновата гума на разкъсания, но все още плътно прилепнал до тялото му водолазен костюм бе помогнала раната да се запуши и бе ограничила потока кръв. Облекчен, че не бе получил кръвоизлив, какъвто смяташе, че имаше, той се отпусна и започна да прави оценка на положението си. Шансовете му за оцеляване бяха в сферата на невъзможното. Със сто километра (62 мили) пред себе си, изпълнени с неизвестни бързеи, отвесни каскади и дълги тунели, които минаваха през изцяло потопени под водата пещери, той не се нуждаеше от гледачка на ръка, за да разбере, че линиите на живота му върху дланта щяха да спрат далеч преди той да достигне преклонна възраст. Дори да имаше въздух по целия път на подземната река, все още оставаше подводният участък от отвора на подземния канал до повърхността на Залива.
	Повечето хора, които се озоваваха под земята в Хадес, царството на мрака, без надежда за измъкване и спасение, щяха да изпаднат в паника и да умрат, разранявайки пръстите си до кокалчетата в напразен опит да издълбаят път до повърхността. За разлика от тях Пит не се страхуваше. Той изпитваше странно задоволство и в душата му бе спокойно.
	Ако щеше да умира, то поне можеше да се разположи удобно. Със здравата си ръка той направи вдлъбнатини в пясъка по формата на тялото си. Бе изненадан, когато светлината на фенерчето му се отрази от хиляди златни точици в черния пясък. Той загреба малко от него и вдигна ръката си под светлината.
	— Това място е претъпкано с наносно злато — каза той на себе си.
	Той обходи с лъч вътрешността на пещерата. Стените бяха изградени от плочи бял кварц, прорязани от малки златни жилки. Пит започна да се смее, когато долови комичното в цялата тази невероятна ситуация.
	— Златна мина — заяви той на мълчаливата пещера. — Открих баснословно богато златно находище и никой никога няма да узнае това.
	Той се облегна назад и започна да съзерцава откритието си. Някой като че ли му казваше нещо, помисли си той. Това, че не се страхуваше от старицата с косата, не означаваше, че трябваше да се предаде и да я чака. Вътре в него заискри някаква упорита решителност.
	По-добре бе да влезе в необятния отвъден свят след дързък опит да остане жив, вместо да вдигне бяло знаме и да си отиде безславно, заключи той. Може би други изследователи авантюристи биха се отказали от всичко, което притежават, за да получат честта да влязат тук, в тази светая светих на минералогията, но всичкото, което Пит искаше, бе да се измъкне навън. Той се изправи на крака, наду с уста плавателния си компенсатор и запристъпва навътре във водата, докато течението не го понесе със себе си.
	Само по една пещера наведнъж, каза си той, като насочи лъча светлина по водата напред. Не можеше да разчита, че ще бъде вечно в будно състояние. Бе твърде слаб, за да се бори с бързеи и да се пази от камъните. Единственото, което можеше, бе да запази спокойствие и да се остави течението да го носи. Той скоро изпита усещането, че пътуваше цяла вечност, докато премине от една галерия в друга.
	През следващите 10 километра (12.4 мили) таванът на пещерите и галериите се издигаше и снижаваше с монотонна последователност. След това той чу вледеняващия грохот на приближаващи се бързеи. За щастие първият улей, в който попадна, бе със средна сила. Водата го заблъска в лицето и той на няколко пъти бе потапян под разпенените бързеи, преди отново да достигне по-спокоен участък.
	Пит си почина добре, когато реката се успокои и през един дълъг каньон влезе в огромна галерия. Когато след почти един час той стигна до другия й край, таванът бавно започна да се снижава, за да се спусне накрая под водата. Той напълни дробовете си до краен предел и се гмурна. Тъй като можеше да използва само едната си ръка и бе загубил плавниците си, той се придвижваше бавно. Насочи лъча светлина към грапавия таван на скалата и заплува по гръб. Дробовете му запротестираха от липсата на кислород, но той продължи да плува. Накрая фенерчето му разкри въздушен джоб. Той се стрелна към повърхността и мощно пое чистия, незамърсен въздух, хванат в капан дълбоко под земята преди милиони години.
	Малката кухина се разшири в просторна пещера, чиито таван се издигаше над обхвата на светлината от фенерчето му. Тук реката правеше остър завой, при което се бе образувал малък риф от излъскан чакъл. Пит допълзя болезнено до един сух участък, за да си почине. Той изключи фенерчето, за да удължи живота на батериите.
	Внезапно отново го запали. С крайчеца на окото си бе зърнал нещо в мрака, преди светлината да изгасне. Нещо имаше там, разположено на не повече от 5 метра (16 фута) от него. Черно тяло с прави очертания, каквито дивата природа не познаваше.
	Духът на Пит се вдигна, когато той разпозна изпотрошените останки на „Подскачащия мях“. По някакъв невероятен начин лодката на въздушна възглавница бе оцеляла при ужасното сгромолясване от катаракта и бе изхвърлена тук, след като е била носена от течението в продължение на близо четиридесет километра. Най-сетне лъч на надежда. Той се запъти, препъвайки се по чакълестия бряг към гумения корпус и го разгледа под светлината на фенерчето си.
	Двигателят и вентилаторът бяха изтръгнати от основата им и липсваха. Две от въздушните камери бяха спукани и изпуснали въздуха си, но останалите шест бяха все още здрави. Част от оборудването бе отнесено от потока, но четири бутилки с въздух, медицинският пакет за първа помощ, пластмасовата топка на Дънкан с цветния индикатор за вода, едно от греблата на Джордино, две резервни фенерчета и херметическата кутия с термоса с кафе и четирите сандвичи с наденица бяха оцелели като по чудо.
	— Както изглежда, положението ми значително се по-добри — щастливо каза Пит, без да има кой да го чуе, освен пустата пещера.
	Той започна с медицинския пакет. След като обилно проми раната в рамото си с дезинфектант, той непохватно й направи една груба превръзка под скъсания си водолазен костюм. Съзнавайки, че е безсмислено да стяга с превръзка пукнатите си ребра, той стисна зъби, намести костите на китката си и я превърза.
	Вътре в термоса кафето бе запазило голяма част от топлината си и той погълна половината количество, преди да нападне сандвичите. Никакви пикантно приготвени говежди филета, потопени в коняк и фламбирани, не можеха да се мерят по вкус с тази наденица, реши Пит. Тук и в този момент той тържествено се закле никога повече да не се оплаква или да пуска шеги по повод сандвичите с наденица.
	След кратък отдих голяма част от силите му се върнаха и той се почувства достатъчно възстановен, за да стегне отново оборудването и да отвори пластмасовия контейнер с багрилото на Дънкан. Той пръсна „Флуоресцеин Йелоу“ с оптически блясъкообразувател във водата и започна да наблюдава под светлината на фенерчето си как веществото оцвети реката в яркожълти луминесцентни багри. Той стоеше и гледаше, докато течението не го отнесе в тъмнината.
	— Това трябва да им каже, че идвам — помисли той на глас.
	Той издърпа останките на лодката от плитчината. Пазейки раните си, той тромаво се качи на борда и загреба с една ръка към средата на потока.
	Когато течението подхвана сплескания „Подскачащ мях“ и го понесе надолу по реката, Пит се излегна удобно назад и започна да си тананика мелодията на „Нагоре по ленивата река, под лъчите на обедното слънце“.


>>	58

	Информиран за всички събития до последната минута от адмирал Сандекър в Калифорния и агентите Гаскил и Рагсдейл в Ел Пасо, държавният секретар реши да заобиколи дипломатическия протокол и се обади лично на президента на Мексико. Той го информира за широкомащабния заговор за кражба и контрабанда, ръководен от фамилията Золар.
	— Невероятна история — каза президентът на Мексико.
	— Но вярна — увери го държавният секретар.
	— Мога само да съжалявам за получилия се инцидент и обещавам пълното сътрудничество на моето правителство в разследването.
	— Ако позволите, господин президент, аз наистина имам няколко молби, които бих отправил към вас.
	— Нека ги чуя.
	Два часа по-късно границата между Мексико и Калифорния бе отново отворена. Държавните служители, подлъгани от братята Золар с фалшиви обещания за невероятни богатства и оказали им сътрудничество, използвайки за това служебните си постове, бяха арестувани.
	Фернандо Матос и полицейският комендант Рафаел Кортина бяха измежду първите арестувани от мексиканските съдебни следователи.
	В същото съдове на мексиканските военноморски сили, дислоцирани в Морето на Кортес, бяха вдигнати по тревога и получиха заповед да вдигнат котва.
	Лейтенант Карлос Хидалго погледна нагоре към една чайка, която изкряска над главата му, преди да насочи вниманието си обратно към правата линия на морския хоризонт.
	— Нещо специално ли търсим, или просто търсим? — попита той небрежно капитана на кораба.
	— Търсим трупове — отвърна командир Мигел Мадерас.
	Той свали бинокъла си, разкривайки кръгло приятно лице с гъста черна коса. Зъбите му бяха големи, бляскаво бели и почти винаги разтворени в усмивка тип Бърт Ланкастър. Той бе нисък, набит и твърд като скала.
	Хидалго бе точно обратното копие на Мадерас. Висок, слаб и с тясно лице, той приличаше на потъмнял от слънцето труп.
	— Жертви от корабокрушение?
	— Не, водолази, които са се удавили в подземна река.
	Хидалго присви скептично очи.
	— Да не би това да е поредната измишльотина на някой гринго за рибари и водолази, отнесени от река под пустинята и след това изхвърлени в Залива?
	— Кой може да каже? — отвърна Мадерас, свивайки рамене. — Всичко което знам, е, че от главната квартира на флота в Енсенада ни заповядаха да патрулираме с нашия кораб и екипаж в северните води на Залива, между Сан Фелипе и Пуерто Пенаско, и да търсим за всякакви следи от трупове.
	— Голяма площ, за да бъде покрита само от един кораб.
	— От Санта Розалия към нас ще се присъединят два патрулни кораба от клас П. Освен това всички рибарски лодки в района са предупредени да съобщават за всички забелязани от тях човешки останки.
	— Ако акулите ни изпреварят — измърмори песимистично Хидалго, — от тях няма да остане и следа.
	Мадерас се облегна на релинга, ограждащ крилото на мостика, запали цигара и се загледа към кърмата на патрулния си съд, който бе префасониран на такъв от един шестдесет и седем метров (220 футов) минотърсач на американските военноморски сили. Корабът нямаше официално име, освен големия надпис „Г-21“, изписан с боя върху носа му. Но екипажът го наричаше с неласкавото име „Ел Поркерия“ („Боклук“), тъй като един път той се бе повредил насред морето и трябваше да бъде взет на буксир и довлечен до пристанището от една рибарска лодка — унижение, което екипажът никога не му прости.
	Но иначе корабът бе стабилен, бързо се подчиняваше на щурвала и бе устойчив при бурно море. Екипажите на много рибарски лодки и частни яхти дължаха живота си на Мадерас и „Ел Поркерия“.
	Като офицер, чийто ранг бе втори след този на командира, Хидалго имаше задължението да начертае мрежата за търсене. Когато свърши с проучването на голямата навигационна карта на северната част на Залива, той даде координатите на кормчията. От този момент нататък започваше отегчителната част от пътуването. Те трябваше да се движат в един коридор по права линия и след като стигнеха до края му, да се върнат обратно по съседния, сякаш косяха ливада.
	Първият коридор бе изминат в осем часа сутринта. В два часа следобед наблюдателят на носа извика:
	— Предмет във водата!
	— Посока? — извика Хидалго.
	— На сто и петдесет метра вляво от носа.
	Мадерас вдигна бинокъла си и се взря над синьо-зелената вода. Той бързо забеляза един труп, обърнат с лице надолу, върху гребена на една вълна.
	— Видях го. — Той влезе в кабината на щурвала и кимна на кормчията. — Закарай ни до него и приготви група, която да го извади. — След това се обърна към Хидалго. — Когато стигнем на петдесет метра от него, спри двигателите.
	Разпенените вълни пред носа се смалиха до малки вълнички, басовото боботене на двата дизелови двигателя замря до приглушено пулсиране и не след дълго патрулният съд се плъзна край трупа, който се носеше по вълните. От мястото си на крилото на мостика, Мадерас можеше да види подпухналите и изкривени черти, смазани на пихтия. Чудно, че акулите не го бяха намерили за апетитен, помисли си той.
	Той погледна Хидалго и се усмихна.
	— Свършихме работата си за цяла седмица.
	— Имахме късмет — измърмори Хидалго.
	Без ни най-малък признак на почит към мъртвите, двама души от екипажа забиха корабна кука в плаващия труп и го задърпаха към една носилка от телена мрежа, спусната във водата. Вкараха трупа в носилката и го вдигнаха на палубата. Ужасно обезобразената плът по нищо не приличаше на човешкото тяло, което някога е била. Мадерас чу как не един и двама от екипажа му повърнаха в морето, преди да вкарат трупа в един чувал и да дръпнат ципа му.
	— Е, който и да е бил този, той поне ни направи една услуга — каза Хидалго.
	Мадерас го погледна.
	— О, и каква е била тя?
	Хидалго се ухили безчувствено.
	— Не е престоял във водата достатъчно дълго, за да замирише.


	Три часа по-късно патрулният съд премина край вълнолома на Сан Фелипе и акостира до „Алхамбра“.
	Както подозираше Пит, след като се добраха до брега със спасителния сал, Гордо Падила и неговият екипаж се прибраха вкъщи при жените и приятелките си и отпразнуваха рискованото си бягство с тридневна фиеста. После, следени с внимателно око от полицията на Кортина, Падила събра екипажа си и всички се върнаха с една рибарска лодка обратно на ферибота. След като стъпиха на борда, те вдигнаха пара в двигателите и изпомпаха водата, влязла в трюма, след като Амару бе отворил кингстоновите клапи. Когато килът се освободи от тинята и двигателите забумтяха отново, Падила и екипажът му върнаха „Алхамбра“ обратно в Сан Фелипе и го завързаха на пристана.
	На Мадерас и Хидалго, които гледаха надолу от мостика на кораба си, предната автомобилна палуба на ферибота им приличаше на отделение за бърза помощ в някоя болница.
	Лорън Смит бе облечена в удобни къси панталони и бюстие, като излагаше на показ изобилие от бинтове и марли, увити около раменете, корема и краката й. Джордино седеше в една количка на колела със стърчащи напред крака, поставени в гипс.
	Липсваше Руди Гън, който бе в стабилно състояние в Регионалния медицински център в Ел Сентро, близо до северните предградия на Калексико, след като бе оживял след тежка контузия в стомаха, шест счупени пръста и пукнат череп.
	На палубата на ферибота стояха адмирал Сандекър и хидрологът Питър Дънкан, заедно с Шанън Келси, Майлс Роджърс и контингент от местната полиция. Там бе и коронерът* на щата Баха Калифорния Норте. Всички стояха с мрачни лица, докато екипажът на военноморския патрулен кораб спускаше мрежата с трупа на палубата на „Алхамбра“.
	[* Коронер — следовател при смъртни случаи. — Б.пр.]
	Преди коронерът и помощникът му да успеят да вдигнат чувала с тялото и да го положат на болнична носилка с колелца, Джордино добута количката си до чувала.
	— Бих искал да видя трупа — каза мрачно той.
	— Той не е приятна гледка, сеньор — предупреди го Хидалго от палубата на своя кораб.
	Коронерът се поколеба, тъй като не бе сигурен дали според закона той можеше да позволи на чужденци да видят мъртвото тяло.
	Джордино погледна студено коронера.
	— Искате ли идентификация на трупа или не?
	Коронерът, дребен мъж със сълзливи очи и гъста сива коса, едва ли знаеше достатъчно английски, за да разбере Джордино, но кимна мълчаливо на помощника си, който дръпна надолу ципа.
	Лорън пребледня и се извърна, но Сандекър се приближи до Джордино.
	— Да не би да е…
	Джордино поклати глава.
	— Не, не е Дърк. Това е онзи откачен психопат, Тупак Амару.
	— Боже господи, изглежда така, сякаш е бил въртян в празна бетонобъркачка.
	— Ако не и по-зле — каза Дънкан, като потрепери от ужасяващата гледка. — Бързеите трябва да са го блъскали във всеки един камък в реката от Серо ел Капироте дотук.
	— Получил си е напълно заслуженото — промърмори язвително Джордино.
	— Някъде между пещерата със съкровището и Залива — каза Дънкан — реката трябва да попада в изключително бурен участък.
	— Няма ли следа от друго тяло? — попита Сандекър Хидалго.
	— Нищо, сеньор. Това е единственото, което открихме, но имаме заповед да продължим търсенето за втория мъж.
	Сандекър се извърна от Амару.
	— Щом досега Пит не е бил изхвърлен в Залива, той трябва да е все още под земята.
	— Може би е бил изхвърлен на някой бряг или пясъчна ивица край подземната река — предположи с надежда Шанън, — и да е все още жив.
	— Не можете ли да организирате експедиция по течението на подземната река, за да го намерите? — попита Роджърс адмирала.
	Сандекър бавно поклати глава.
	— Не мога да изпратя група хора на сигурна смърт.
	— Адмиралът е прав — каза Джордино. — Може да има дузина каскади като тази, през която Пит и аз преминахме. Дори и с лодка на въздушна възглавница като „Подскачащия мях“ крайно съмнително е дали някой може безопасно да измине сто километра по река, която изобилства от бързеи и скали.
	— А ако и това не ги възпре — добави Дънкан, — има и подводни пещери, които трябва да бъдат преодолени, преди да се стигне до повърхността на морето в Залива. Без достатъчен запас от въздух, удавянето е неминуемо.
	— На какво разстояние, според теб, той би могъл да бъде отнесен от течението? — попита го Сандекър.
	— От пещерата със съкровището?
	— Да.
	Дънкан помисли за момент.
	— Пит би могъл да има шанс, ако е успял да се добере до сух бряг на не повече от петстотин метра от нея. Тогава бихме могли да вържем с въже един човек и да го пратим безопасно надолу по течението на това разстояние, след което да издърпаме двамата срещу течението.
	— А ако от Пит не бъде открита следа, дори и след като въжето свърши? — попита Джордино.
	Дънкан сви мрачно рамене.
	— В такъв случай, ако тялото не се покаже в Залива, ние никога няма да го намерим.
	— Никаква ли надежда няма за Дърк? — умоляващо промълви Лорън. — Абсолютно никаква?
	Преди да отговори, Дънкан погледна Джордино и след това Сандекър. Очите и на двамата отразяваха мрачна безнадеждност, а лицата им бяха набраздени от отчаяние. Той се обърна отново към Лорън и каза тихо:
	— Не мога да ви лъжа, мис Смит. — Думите му сякаш го разстроиха дълбоко. — Шансовете на Дърк са същите, като тези на всеки друг зле ранен човек да достигне езерото Мийд в околностите на Лас Вегас, след като е бил хвърлен в течението на река Колорадо в началото на Големия каньон.
	Думите му се стовариха върху Лорън със силата на физически удар. Тя започна да се олюлява. Джордино се протегна и й сграбчи ръката. Тя изглеждаше така, сякаш сърцето й бе спряло.
	— За мен Дърк Пит никога не ще умре — тихо прошепна тя.


	— Рибите днес нещо не кълват — каза Джо Хейгън на жена си Клеър.
	Тя лежеше по корем на покрива на главната кабина на лодката, облечена в оскъден бански костюм с развързана горница, и четеше списание. Тя вдигна слънчевите си очила върху главата си и се засмя.
	— Ти би могъл да уловиш риба, само ако тя подскочи и влезе в лодката.
	Той се засмя.
	— Просто почакай и ще видиш.
	— Единствената риба, която ще намериш толкова далеч на север в Залива, е скаридата — продължи да му натяква тя.
	Прехвърлили шестдесетте семейство Хейгън бяха в доста добра форма за годините си. Както повечето жени на нейната възраст, задникът на Клеър се бе уголемил и талията й бе малко напълняла, но лицето й бе почти без бръчки и гърдите все така големи и твърди. Джо бе едър мъжага, който водеше неравна борба с все по-дебелеещия си корем, превърнал се вече в добре закръглено шкембе. Те притежаваха семейна фирма в Анахайм за търговия с коли, като се занимаваха основно с автомобили втора употреба, които са добре запазени и с малко навъртени километри.
	След като Джо купи един петнадесетметров (50-футов) океански кеч от Нюпорт Бийч, щата Калифорния и го кръсти „Дъ Фърст Ътемпт“*, те започнаха постепенно да предават управлението на бизнеса си в ръцете на двамата си сина. Любимият им маршрут бе да се спуснат надолу по крайбрежието, след което завиваха около Кабо Сан Лукас, за да се озоват в Морето на Кортес, където прекарваха есенните месеци в обикаляне на малките живописни пристанища, сгушени в бреговете.
	[* Дъ Фърст Ътемпт — първият опит (англ.). — Б.пр.]
	Сега за първи път те бяха отишли толкова далеч на север. Джо лениво влачеше въдицата зад лодката с надеждата някоя риба да хареса стръвта му и хвърляше от време на време по едно око на дълбокомера, докато лодката се носеше с бавни обороти и сгънати платна. Приливите и отливите в тази част на Залива варираха до седем метра (23 фута) във височина и той не искаше да заседне в някой неотбелязан на картите пясъчен нанос.
	Той се отпусна, когато писецът показа депресия под кила с дълбочина над 50 метра (164 фута). Чудна работа, помисли си той. Морското дъно в северния край на Залива бе плитко и с равномерна дълбочина, която рядко слизаше под 10 метра при прилив и представляваше обикновено смес от тиня и пясък. Дълбокомерът показваше, че дъното на подводната депресия бе от неравна и твърда скала.
	— Да, великите гении винаги са оставали неразбрани — каза Джо, когато усети подръпване на влачещата се въдица. Той нави макарата и откри една калифорнийска корбина*, която бе дълга колкото ръката му.
	[* Корбина — голяма морска риба от рода Menticirrhus undulatus, обитаваща плитчините по калифорнийския бряг. — Б.пр.]
	Клеър постави ръка над очите си, за да не им блести слънцето.
	— Тя е твърде красива, за да я задържим. Хвърли бедната риба обратно в морето.
	— Странна работа.
	— Какво е странно?
	— Всичките други корбини, които някога съм улавял, имаха бяло тяло с тъмни петна. Тази тук е с цвят на флуоресциращо канарче.
	Тя нагласи горницата на банския си и слезе надолу до кърмата, за да погледне по-отблизо.
	— А това пък вече е повече от странно — каза Джо, като вдигна едната си ръка и показа пръстите си, които бяха изцапани с нещо яркожълто. — Ако не бях човек с нормален разсъдък, бих казал, че някой е боядисал тази риба.
	— Тя блести под слънцето, сякаш вместо люспи има пайети — каза Клеър.
	Джо надзърна над перилата на лодката.
	— Водата в този участък изглежда така, сякаш е била изстискана от лимон.
	— Може би рибата тук ще кълве повече.
	— Може и да си права, мое старо момиче.
	Джо мина покрай нея, отиде на носа и хвърли котвата.
	— Това място с нищо не е по-лошо от останалите, така че можем да прекараме тук следобеда, в очакване да хванем нещо голямо.


>>	59

	За смазания от умора Пит нямаше и миг на отдих. Той се спусна надолу през още четири катаракта. За щастие нито един от тях не бе отвесен и дълбок както онзи, който за малко не уби Джордино и него. Най-високият от тях не превишаваше 2 метра (6.5 фута). „Подскачащият мях“, с частично сплескано от загубата на въздух тяло, смело се хвърляше надолу в кипящата вода и успешно лавираше между камъните, скрити под ревящите, изригващи пяна и пръски води на реката, преди да продължи пътуването си към забвението.
	Най-опасни се оказаха участъците с кипящи бързеи. Едва след като те взеха своето, Пит бе изхвърлен от смазващата им прегръдка в по-спокойни води без скали и камъни, където успя да се отпусне за момент. Охлузванията и контузиите по тялото му накараха раните да пламнат от щипеща болка, сякаш някакви джуджета забиваха в тях острите си вили. Болката обаче му помогна да изостри сетивата си. Той проклинаше реката, сигурен, че тя пазеше най-лошото за накрая, преди да смажеше отчаяния му опит да се спаси.
	Греблото бе изтръгнато от ръката му, но загубата не бе съществена. С 50 килограма (110 фунта) оборудване в издишаща лодка, в допълнение на неговото собствено тегло, нямаше никакъв смисъл да се опитва да прави остри завои, за да избегне скалите, които изскачаха от тъмното пред него, гребейки само с една ръка. Той бе твърде слаб, за да опита нещо повече от това да се хване немощно за поддържащите ремъци, завързани към вътрешната част на корпуса и да се остави на течението да го носи неуправляемо напред.
	Още две надуваеми клетки се спукаха, след като лодката се блъсна в куп остри камъни, които срязаха тънката кожа на корпуса. Пит се озова полупотопен във вода, като лежеше в нещо, което по-скоро приличаше на спукана торба с въздух, отколкото на плавателен съд. Изненадващо, все още стискаше здраво фенерчето с дясната си ръка. Той обаче бе изпразнил напълно три от бутилките с въздух и по-голямата част от четвъртата, докато теглеше сплескания малък съд през няколко подводни галерии, преди да стигне до открити пещери от другата страна и надуе останалите плавателни камери.
	Пит никога не бе страдал от клаустрофобия, за разлика от повечето обикновени хора, които лесно щяха да й се поддадат в тази черна безкрайна пустота. Избягваше всякаква мисъл за паника, като пееше и говореше на себе си в шеметното си плаване по неприветливата вода. Той насочи фенерчето към ръцете и краката си. Те бяха сбръчкани като сушени сливи след дългите часове на престой под водата.
	— При всичката тази вода поне няма да страдам от обезводняване — промърмори той към влажните безжизнени скали.
	Той премина над прозрачни вирове, които се спускаха надолу в отвесни кладенци през масивните скали на такава дълбочина, че лъчът на лампата му не можеше да стигне до дъното им. Той се забавляваше с мисълта тук да дойдат туристи. Жалко, че хората не можеха да направят тази обиколка и да разгледат кристалните готически пещери. Може би сега, когато вече бе известно, че реката съществува, можеше да се изкопае тунел, по който туристите да слизат и разглеждат подземните чудеса.
	Той се бе опитал да съхрани енергията на трите си фенерчета, но една по една батериите им се изтощаваха и ги хвърляше зад борда. Пит прецени, че му оставаха само двадесет минути светлина в последната лампа, преди непрогледният мрак да се завърне завинаги.
	Спускането по бързеите на река с лодка под слънце и синьо небе се нарича слалом в бързи (бели) води*, размишляваше изтощеното му съзнание. Тук долу то би могло да се нарече слалом в черни води. Идеята му се стори много забавна и поради някаква причина той се засмя. Смехът му се понесе в една огромна странична пещера и заехтя с десетки зловещи звуци. Ако не знаеше, че бяха дошли от него, кръвта му щеше да замръзне от страх.
	[* Непреводима игра на думи. White (англ.) означава както бял (цвят), така и бърз, буен, разпенен (за вода на река и пр.). — Б.пр.]
	Струваше му се, че вече не бе възможно да има друг свят, освен този кошмарен лабиринт от пещери, който пълзеше и се извиваше безкрайно през мрачната и чужда среда. Той бе загубил всякакво чувство за посока. „Местоположение“ бе само дума от речника. Компасът му бе станал безполезен поради изобилието от желязна руда в скалите. Той се чувстваше толкова дезориентиран и отдалечен от белия свят над него, че се чудеше дали не бе най-накрая прекрачил прага на лудостта. Единствената останала частица здрав разсъдък у него се поддържаше от изумителните гледки, които се разкриваха под светлината на лампата му.
	Той се помъчи да възстанови самоконтрола си, като започна да играе на игри, които изискваха умствено напрежение. Той се опита да запомня подробности от всяка нова пещера и галерия, от всеки завой и извивка на реката, за да може да ги опише на другите, след като се измъкнеше и върнеше в слънчевия свят. Но те бяха толкова много, че вцепененото му съзнание не бе в състояние да побере повече от няколко ярки образа. Отгоре на всичко, той откри, че трябва да се концентрира в задържането на „мяха“ над водата. Още една въздушна камера се бе спукала и свистеше, като заедно с въздуха си отиваше и подемната й сила.
	„Къде ли се намирам?“, зачуди се вяло той. „Колко остава до края?“ Замъгленото му съзнание започна да блуждае. Той трябваше да се стегне. Отдавна бе спрял да изпитва глад, никакви мисли за дебели пържоли или говежди филета с бутилка бира не преминаваха през съзнанието му. Контузеното му и изтощено тяло бе дало много повече, отколкото той бе очаквал от него.
	Сгърченият корпус на лодката се удари в тавана на пещерата, който се извиваше надолу и се спускаше под водата. Съдът се завъртя в кръг, блъскайки се в стената, докато накрая течението не го избута встрани към една плитчина, където бавно спря. Пит легна във вътрешността на лодката, която бе залята до половина с вода, и краката му увиснаха отвън. Той бе твърде изтощен, за да сложи на гърба си последната бутилка въздух, да изпусне въздуха от лодката и да я издърпа през подводната галерия, която бе пред него.
	Не трябваше да губи съзнание. Не сега. Предстоеше му още дълъг път. Той пое няколко пъти дълбоко въздух и пийна малко вода. Пипнешком намери термоса, развърза го от една кука и довърши последното кафе. Кофеинът му помогна малко да се съживи. Метна термоса в реката и загледа как той започна да се блъска в стената, твърде лек, за да премине отвъд.
	Лампата бе толкова слаба, че едва хвърляше мижав лъч светлина. Той я изключи, за да съхрани малкото останала енергия в батериите, легна по гръб и се загледа в задушаващата тъмнина.
	Вече нищо не го болеше. Нервните му окончания бяха спрели да действат и тялото му се вцепени. Трябва да бе загубил почти две пинти кръв, изчисли той. Пит не искаше да приеме мисълта, че се бе провалил. В продължение на няколко минути той не искаше да повярва, че няма да може да се върне на горния свят. „Подскачащият мях“, неговият верен спътник, бе успял да го докара чак дотук, но ако изгубеше още една плавателна камера, щеше да се наложи да го изостави и да продължи напред сам. Той започна да концентрира гаснещите си сили към усилието, което все още стоеше пред него.
	Нещо човъркаше паметта му. Обонянието му усещаше нещо. Какво разправяха за миризмите? Че могат да събудят стари спомени в съзнанието на човек. Той пое дълбоко въздух, стараейки се да не прогони мириса, преди да успее да си спомни защо му бе толкова познат. Той облиза устните си и усети вкус, който преди го нямаше. Сол. И тогава споменът го връхлетя.
	Мирис на море.
	Най-сетне той бе стигнал края на подземната речна система, която завършваше в Залива.
	Пит ококори очи и започна да вдига ръката си, докато тя почти докосна върха на носа му. Той не можеше да различи подробности, но имаше някаква смътна сянка, която не би трябвало да съществува във вечния мрак на подземния свят. От тунела пред него се процеждаше слаба светлина.
	Откритието, че дневната светлина бе толкова близо, неимоверно увеличи надеждите му за спасение.
	Той слезе от „Подскачащия мях“ и започна да размишлява над двете най-големи опасности, които сега стояха пред него — дължината на подводния път до повърхността и декомпресията. Той провери манометъра, който бе свързан към колектора на бутилката с въздух. Осемстотин и петдесет фунта на квадратен инч. Достатъчно количество въздух за разстояние от може би 300 метра (984 фута), при условие, че той останеше спокоен, дишаше леко и не се напрягаше. Ако въздухът над повърхността бе доста по-далече, той нямаше защо да се тревожи за другия проблем, декомпресията. Щеше да се е удавил доста преди да хване прословутата кесонова болест.
	Периодичните проверки на дълбокомера по време на дългото плаване под земята му бяха казали, че налягането във вътрешността на повечето въздушни пещери бе само малко по-високо от външното атмосферно налягане. Факт, който можеше да предизвика загриженост, но не и голяма тревога. Освен това, когато се гмуркаше в подводните тунели, свързващи две съседни пещери, той рядко слизаше на дълбочина по-голяма от тридесет метра. Ако бъдеше изправен пред същата ситуация, той трябваше внимателно да контролира изкачването си, като се издигаше със скорост 18 метра (60 фута) в минута, за да избегне болестта, предизвиквана от декомпресията.
	Каквито и да бяха препятствията, той не можеше нито да се върне, нито да остане там, където беше в момента. Трябваше да продължи. Това бе единственото възможно решение. Това щеше да е и последното изпитание на малкото сила и решителност, които бяха останали у него.
	Той все още не бе мъртъв. Не и докато не поемеше и последната глътчица кислород от бутилката си с въздух. Оттам насетне той щеше да продължи, докато дробовете му се пръснеха.
	Той провери дали клапаните на колектора бяха отворени и маркучът за въздуха с ниско налягане бе свързан към плавателния му компенсатор. След това надяна ремъците, които държаха бутилката с въздух и закопча катарамата, която при нужда можеше бързо да го освободи от товара му. Той пое малко въздух от регулатора, за да провери дали работи добре и с това приготовленията му завършиха.
	Без водолазната си маска, която бе загубил някъде, зрението му щеше да е замъглено, но всичкото, което трябваше да прави, бе да плува към светлината. Той захапа със зъби мундщука на регулатора за дишане, стегна се и преброи до три.
	Време бе да тръгва и Пит се гмурна в реката за последен път.
	Когато се оттласна леко с голите си стъпала, той почувства липсата на плавниците, които бе изгубил и бе готов да даде душата си, стига да можеше да си ги получи обратно.
	Надолу и все надолу, таванът на подводния тунел се спускаше пред него. Той измина тридесет метра, после четиридесет. След като премина петдесетия метър, започна да се тревожи. Когато човек се гмурка, дишайки сгъстен въздух, между шестдесетия и осемдесетия метър има една невидима граница. Когато я премине, водолазът започна да се чувства като пиян и изгубва способността си да разсъждава.
	Бутилката му с въздух изскърца неистово. Тя бе застъргала в скалата над него. Тъй като бе хвърлил колана с тежестите след скока от големия водопад, който едва не завърши трагично, и като се добавеше факта, че разкъсаният му водолазен костюм бе от неопрен, Пит плуваше под водата с положителна подемна сила. Той се сви на две и се гмурна надолу, за да избегне контакта.
	На Пит му се струваше, че спускащият се в дълбините тунел никога нямаше да свърши. Дълбокомерът му показваше 75 метра (246 фута), когато носен от течението, той премина под най-ниската точка на надвисналата скала. Наклонът тръгна постепенно нагоре. Това не бе идеалния вариант. Той би предпочел директно изкачване към повърхността, за да може да намали разстоянието и съхрани смаляващия се запас от въздух, с който разполагаше.
	С всеки изминат метър светлината ставаше все по-ярка и той вече можеше да види цифрите на водолазния си часовник без помощта на гаснещия лъч от лампата си. Стрелките върху оранжевия циферблат показваха десет минути след пет часа. Пет часа сутринта или следобед? Преди колко минути се бе гмурнал в реката? Той не можеше да си спомни дали бяха десет, или петдесет. Забавеното му съзнание напразно се мъчеше да разгадае отговорите.
	Чистият и прозрачен смарагдовозелен цвят на реката ставаше все по-син и матов. Течението отслабваше и той все по-бавно се издигаше към повърхността. Накрая се показа и самата повърхност.
	Той бе в Залива. Излязъл беше от тунела на реката и плуваше в Морето на Кортес. Пит погледна нагоре и видя в далечината да се мержелее една сянка. Последна проверка на манометъра за налягането на въздуха му. Стрелката потрепваше около нулата. Въздухът му бе почти свършил.
	Вместо да поеме един дълбок дъх, той използва малкото количество останал въздух, за да надуе частично плавателния си компенсатор, така че той да може бавно да го носи нагоре към повърхността, в случай че изгубеше съзнание от липсата на кислород.
	Последният дъх въздух, който той изсмука от бутилката, бе толкова малък, че дробовете му почти не го усетиха. Докато се изкачваше нагоре, той издишваше по малко от него, за да компенсира намаляването на налягането. Съскането на мехурчетата въздух, излизащи от регулатора му, намаля и дробовете му се изпразниха.
	Гърдите му започнаха да изгарят от болка. Повърхността изглеждаше толкова близо, че стига да протегнеше ръка, той можеше да я докосне. Това обаче бе жестока илюзия. Вълните все още бяха на 20 метра (66 фута) над него.
	Някакъв огромен еластичен обръч стегна гърдите му и той зарита още по-силно с крака. Скоро жаждата за въздух изпълни всички кътчета на съзнанието му. Пред очите започна да му притъмнява.
	Нещо се омота около Пит и забави изкачването му. Зрението му, замъглено поради липсата на водолазна маска, не успя да различи какво го задържаше. Инстинктивно той започна да размахва тромаво ръце, за да се освободи. Мозъкът му изкрещя в протест и в главата му отекна мощен рев. Точно в този момент, миг преди тъмнината да погълне съзнанието му, той почувства, че нещо дърпаше тялото му нагоре.


	— Хванах нещо голямо! — извика радостно Джо Хейгън.
	— Може би марлин*? — попита развълнувано Клеър, виждайки как рибарският прът на мъжа й се бе извил като въпросителна.
	[* Марлин — голяма морска риба с продълговато тяло (Makaira nigricans). — Б.пр.]
	— Не се бори много за един марлин — задъхано изрече Джо, докато въртеше трескаво ръчката на макарата си. — По-скоро плава отпуснато.
	— Може би от влаченето да е умрял?
	— Донеси рибарската кука. Той е почти на повърхността.
	Клеър грабна една кука с дълга дръжка от поставката й и я насочи навън през борда на яхтата като копие.
	— Виждам нещо — извика тя. — Изглежда голямо и черно.
	В следващия момент тя изпищя от ужас.


	Пит бе на косъм от загубата на съзнание, когато главата му проби повърхността на морето между две вълни. Той изплю регулатора си и си пое дълбоко дъх. Блясъкът на слънцето върху водата заслепи очите му. Тъй като не бе виждал дневна светлина почти два дни, той присви възторжено очи пред внезапния калейдоскоп от цветове.
	Облекчение, щастие, че е жив, удовлетворение от големия успех — всички тези чувства изпълниха душата му.
	Женски писък прониза ушите му и той погледна сепнато нагоре, за да види синьо-зеления корпус на една яхта, която се издигаше край него. Двама души се бяха надвесили над борда и гледаха към него със смъртнобледи лица. Чак сега той разбра, че бе омотан в дебела корда на въдица. Нещо пляскаше по единия му крак. Той хвана кордата и изтегли от водата една малка риба тон, не по-голяма от стъпалото му. От устата на бедната риба излизаше една голяма кука.
	Пит леко стисна рибата в едната си мишница и извади куката със здравата си ръка, след което се взря в мънистените очички на малката рибка.
	— Погледни, Тото — каза ликуващо той, — отново сме в Канзас!


>>	60

	Командир Мадерас и екипажът му бяха излезли от пристанището на Сан Фелипе и подновили издирването по начертаната от тях мрежа, когато пристигна съобщението от семейство Хейгън.
	— Сър — каза радистът му — току-що получих спешно съобщение от яхтата „Дъ Фърст Ътемпт“.
	— Какво гласи то?
	— Шкиперът, американец на име Джоузеф Хейгън, съобщава, че е прибрал от водата някакъв мъж, когото уловил с въдицата си.
	Мадерас се намръщи.
	— Сигурно иска да каже, че е закачил труп, докато е влачил въдицата във водата.
	— Не, сър, той бе напълно категоричен. Човекът, когото той уловил, бил жив.
	Мадерас бе озадачен.
	— Не може да бъде този, когото издирваме. Има ли съобщения от лодки в района за изгубен член на екипажа им, който да е паднал зад борда?
	Радистът поклати глава.
	— Не съм чул нищо.
	— Къде се намира „Дъ Фърст Ътемпт“?
	— На дванадесет морски мили северозападно от нас.
	Мадерас влезе в кабината на щурвала и кимна на Хидалго.
	— Задай курс на северозапад и наблюдавай за американска яхта. — След това се обърна към радиста. — Обади се на този Джоузеф Хейгън за повече подробности за мъжа, когото са измъкнали от водата и му кажи да остане на сегашното си място. Ще пристигнем при него след около тридесет и пет минути.
	Хидалго погледна към него над навигационната маса.
	— Какво мислиш?
	Мадерас се усмихна.
	— Като добър католик, аз трябва да вярвам на чудесата, за които църквата ми разказва. Но това чудо тук искам да го видя със собствените си очи.


	Флотилията от яхти, както и множеството лодки на мексиканските рибари, които браздят водите на Морето на Кортес, имат своя собствена мрежа за радиовръзка. Тя бе средство за размяна на безброй шеги и закачки вътре в братството на собствениците на лодки, подобно на старите колективни телефонни линии, когато няколко души можеха едновременно да говорят помежду си. Те бъбреха за времето, разменяха си покани за светски партита на борда на яхтите си, последните новини за пристанищата, където домуваха и дори подробни списъци на неща за продажба или размяна.
	Новината за това, че собствениците на „Дъ Фърст Ътемпт“ са уловили с въдицата си човек, бързо обиколи залива. Тя започна да става все по-интересна, тъй като мнозина я разкрасяваха, преди да я предадат по-нататък по мрежата на Баха. Собствениците на яхти, които се включиха в нея по-късно, чуха за някаква невероятна история за семейство Хейгън, които хванали кит убиец, в чийто корем открили жив човек.
	Някои от по-големите океански съдове бяха оборудвани с радиостанции, които можеха да предават до Съединените щати. Скоро съобщенията от Баха започнаха да прииждат в страната, за да стигнат чак до Вашингтон.


	Излъченото по радиото съобщение на Хейгън бе хванато от една радиостанция на мексиканските военноморски сили в Ла Пас. Дежурният радист поиска потвърждение на съобщението, но Хейгън бе вече започнал да дърдори оживено с другите собственици на яхти и не му отговори. С убеждението, че това е поредното лудо парти, което се вихри на някоя яхта, радистът отбеляза информацията в дневника и съсредоточи вниманието си към официалните военноморски съобщения.
	Когато след двадесет минути дежурството му свърши, той небрежно го спомена на офицера, който отговаряше за станцията.
	— Звучеше напълно смахнато — обясни той. — Съобщението бе на английски. Вероятно някой пиян гринго, който си прави майтапи по радиото.
	— По-добре да изпратим една патрулна лодка, която да провери на място — каза офицерът. — Ще информирам главната квартира на флота в северната област и ще видим с какво разполагаме в района.
	Не бе нужно да информират главната квартира на флота. Мадерас вече ги беше известил, че се движи с пълна скорост към „Дъ Фърст Ътемпт“. В главната квартира бяха получили също така и изненадващо съобщение от началника на главния щаб на военноморските сили, който бе заповядал на командващия офицер да ускорят издирването и да положат всички възможни усилия за една успешна спасителна операция.
	Адмирал Рикардо Алварес обядваше със съпругата си в офицерския клуб, когато един адютант дотърча до масата му с двете съобщения.
	— Човек, уловен от рибар — изсумтя Алварес. — Що за глупост?
	— Така гласеше съобщението, препредадено от командир Мадерас от „Г-21“ — отвърна адютанта.
	— Колко време остава до срещата на Мадерас със съда?
	— Той трябва да пристигне там всеки момент.
	— Чудя се, защо главният щаб се занимава с някакъв си обикновен турист, изгубил се в морето?
	— Разправят, че самият президент се интересувал от спасителната операция — каза адютантът.
	Адмирал Алварес хвърли един кисел поглед към жена си.
	— Знаех си, че проклетото Северноамериканско споразумение за свободна търговия е грешка. Сега ще трябва да целуваме подметките на американците всеки път, когато някой от тях падне в Залива.


	И така, въпросите се оказаха много повече от отговорите, когато Пит бе прехвърлен от „Дъ Фърст Ътемпт“, малко след като патрулният съд спря наблизо. Пит стоеше на палубата, отчасти придържан от Хейгън, който бе свалил разкъсания водолазен костюм от тялото му и му бе услужил с една риза за голф и чифт къси панталони. Клеър бе сменила превръзката на рамото му и бе сложила една лепенка върху дълбоката рана на челото.
	Той разтърси ръката на Джоузеф Хейгън.
	— Предполагам, че съм най-голямата риба, която някога си улавял.
	Хейгън се засмя.
	— Да, ще имам какво да разправям на внуците си.
	След това Пит целуна Клеър по бузата.
	— Не забравяй да ми изпратиш рецептата си за супата от риба. Никога не съм опитвал друга, по-вкусна от нея.
	— Трябва много да ти е харесала. Погълна поне един галон от нея.
	Пит се обърна и с тяхна помощ се спусна в една малка моторница, която го закара до патрулния кораб. Едва стъпил на палубата, той бе поздравен от Мадерас и Хидалго, след което санитарят на кораба го заведе в отделението за болни. Преди да се наведе и влезе през входния люк, Пит се обърна и махна за последен път на семейство Хейгън.
	Джо и Клеър стояха на палубата, прегърнали се с ръце през кръста. След малко Джо се обърна, погледна жена си с озадачено изражение и каза:
	— Чудя се, след като през целия си живот аз едва ли съм уловил повече от пет риби, както и ти никога не успя да сготвиш нещо, което да няма вкус на кисело грозде, какво искаше да каже той с тази твоя страхотно вкусна супа от риба?
	Клеър въздъхна.
	— Бедничкият. Той бе толкова изтощен и гладен, че нямах сърце да му кажа, че го нагостих със супа от консерва с малко бренди в нея.


	Къртис Старгър се намираше в Гуаймас, когато до него долетя вестта, че Пит е бил намерен жив. Той претърсваше хасиендата, използвана от братята Золар. Съобщението дойде по сателитния му телефон „Иридиум“ на фирмата „Моторола“ от офиса му в Калексико. Мексиканските агенции за разследване бяха проявили необичайна готовност за сътрудничество и бяха позволили на Старгър и неговите хора от митницата да претърсят сградата и парка около нея за допълнителни улики, които биха помогнали за осъждането на династията крадци на произведения на изкуството.
	Старгър и агентите му бяха пристигнали, за да открият, че паркът и самолетната писта бяха пусти. В хасиендата също нямаше никой. Пилотът на частния самолет на Золар бе решил, че бе настъпил подходящия момент да напусне. Той просто излезе през входната порта, хвана автобус до града и оттам излетя за Хюстън, щата Тексас, където бе домът му.
	Обискът на хасиендата не даде някакви конкретни резултати. Стаите бяха почистени от всякакви уличаващи следи. По друг начин стояха нещата с изоставения самолет на пистата. Вътре Старгър намери четири грубо издялани дървени статуи, върху които с боя бяха изрисувани детски лица.
	— Какво ще кажеш за тях? — Старгър попита един от агентите си, който бе експерт по древни антики от Югозапада.
	— Приличат на някакви индиански религиозни символи.
	— От тополово дърво ли са?
	Агентът вдигна слънчевите си очила и разгледа отблизо идолите.
	— Да, мисля, че със сигурност мога да кажа, че са били издялани от тополово дърво.
	Старгър прокара леко ръка по един от идолите.
	— Имам подозрение, че това са идолите, които търсеше Пит.


	На Руди Гън бе съобщено, докато лежеше в болничното легло. В стаята влезе една медицинска сестра, следвана от един от агентите на Старгър.
	— Мистър Гън, аз съм Антъни ди Маджо от Митническата служба. Сметнах, че бихте желали да узнаете, че Дърк Пит е бил намерен жив в Залива преди около половин час.
	Гън затвори очи и въздъхна с дълбоко облекчение.
	— Знаех си, че ще се справи.
	— Страхотна проява на смелост. Чух, че е изминал над сто километра, плувайки по течението на подземна река.
	— Никой друг не би могъл да го направи.
	— Надявам се, че добрите новини ще ви направят по-общителен — каза сестрата със сладко гласче, държейки един дълъг ректален термометър.
	— Не е ли добър пациент? — попита Ди Маджо.
	— Грижила съм се и за по-добри.
	— Бих искал да ми дадете пижама, дявол да го вземе — каза раздразнено Гън, — вместо тази къса нощница, дето се връзва отзад и е цялата в ажури.
	— Болничните роби са направени така със специална цел — находчиво отговори сестрата.
	— Страшно ми се иска да науча каква е тя.
	— По-добре да тръгвам и да ви оставя сами — каза Ди Маджо, биейки отбой. — Пожелавам ви късмет и бързо възстановяване.
	— Благодаря ви, че ми съобщихте новината за Пит — каза искрено Гън.
	— Няма защо.
	— Сега почивайте — нареди сестрата. — Ще се върна след час с лекарствата ви.
	Както бе казала, сестрата се върна точно след един час. Леглото обаче беше празно. Гън бе избягал, като не носеше нищо, освен късата нощница и едно одеяло.


	По странно стечение на обстоятелствата, тези на борда на „Алхамбра“ научиха последни.
	Лорън и Сандекър разговаряха със следователи от мексиканската вътрешна полиция край „Пиърс Ароу“, когато новината за спасението на Пит дойде от собственика на една луксозна яхта, която бе акостирала до близката станция за зареждане с гориво. Той извика през водата, разделяща двата съда.
	— Е-хей, вие от ферибота!
	Майлс Роджърс стоеше на палубата до кабината на щурвала, където разговаряше с Шанън и Дънкан. Той се надвеси над релинга и извика в отговор:
	— Какво има?
	— Намерили са вашия човек!
	Думите му отекнаха вътре в автомобилната палуба и Сандекър се втурна навън на открито.
	— Повторете отново! — извика той.
	— Собствениците на един кеч извадили с въдицата си човек от водата — отвърна шкиперът на яхтата. — В съобщенията на мексиканските военноморски сили се казва, че това е човекът, когото са търсили.
	Сега вече всички бяха изскочили на откритата палуба. Никой от тях не смееше да зададе въпроса, от чийто отговор се страхуваха.
	Джордино засили количката си до товарната рампа със скоростта на автомобил с форсиран двигател.
	— Жив ли е? — неспокойно извика той към яхтата.
	— Мексиканците казаха, че е бил в окаяно състояние, но се съвзел, след като жената на собственика на яхтата го нахранила до насита със супа.
	— Пит е жив! — ахна Шанън.
	Дънкан заклати глава невярващо.
	— Не мога да повярвам, че той е успял да стигне до Залива!
	— А аз мога — прошепна Лорън, заровила лице в ръцете си. По страните й започнаха да се стичат сълзи. Самоуважението и уравновесеността й сякаш се срутиха в миг. Тя се наведе надолу и прегърна Джордино с мокри бузи, под пресния тен на които се виждаше избилата руменина.
	— Знаех си, че той не може да умре.
	В миг мексиканските следователи бяха забравени, сякаш бяха на мили далеч от тях и всички започнаха да крещят и да се прегръщат. Сандекър, обикновено мълчалив и резервиран, нададе гръмогласен вик и се втурна в кабината на щурвала, където сграбчи телефона „Иридиум“ и развълнувано се обади на командването на мексиканските военноморски сили за повече информация.
	Дънкан започна да разглежда като обезумял хидрографските карти за нивото на подводната вода в пустинята, нетърпелив да узнае какви данни Пит бе успял да събере по време на невероятното си пътуване през подводната речна система.
	Шанън и Майлс отпразнуваха събитието, като гръмнаха бутилка евтино шампанско, което бяха намерили забутано вътре в хладилника на камбуза и раздадоха чаши. Майлс целият искреше от истинската радост. Очите на Шанън обаче изглеждаха необичайно замислени. Като гледаше Лорън, тя почувства как вътре в нея запълзя някаква странна завист, която тя не можеше да повярва, че съществува. Постепенно тя осъзна, че може би е сторила грешка, като не бе показала повече съчувствие към Пит.
	— Този тип е като черния гологан, който никога не се губи — каза Джордино, мъчейки се да овладее емоциите си.
	Лорън го погледна втренчено.
	— Дърк каза ли ти, че ми предложи да се омъжа за него?
	— Не, но не съм учуден. Той много те уважава.
	— Но ти не смяташ, че е добра идея, нали?
	Джордино бавно поклати глава.
	— Прости ми, ако кажа, че един съюз между двама ви няма да бъде сключен в рая.
	— Ние сме твърде своенравни и независими един от друг, това ли искаш да кажеш?
	— Е, добре, това е. Ти и той сте като експресни влакове, които летят по успоредни релси, срещайки се от време на време на някоя гара, но накрая се разделят и тръгват в различни направления.
	Тя му стисна ръката.
	— Благодаря за искреността ти.
	— Какво ли знам аз за такива взаимоотношения? — засмя се той. — Аз никога не мога да изкарам с някоя жена повече от две седмици.
	Лорън се взря в очите на Джордино.
	— Има нещо, което премълчаваш.
	Джордино сведе поглед към дъските на палубата.
	— Вие, жените, като че ли имате интуиция за подобни неща.
	— Коя бе тя? — попита колебливо Лорън.
	— Казваше се Самър — отвърна сериозно Джордино. — Умря преди петнадесет години в морето до Хаваи.
	— Тихоокеанският водовъртеж. Спомням си, че той ми разказваше за него.
	— Той направи отчаяни опити да я спаси, но тя се изгуби.
	— И още носи спомена за нея в паметта си — каза Лорън.
	Джордино кимна.
	— Той никога не говори за нея, но често погледът в очите му става отнесен, когато види жена, която прилича на нея.
	— Виждала съм този поглед при не един случай — каза Лорън с меланхоличен глас.
	— Той не може да продължава вечно да следва сянката на един призрак — каза сериозно Джордино. — Всеки от нас пази някакъв образ в съзнанието си за изгубената любов, който рано или късно трябва да бъде оставен на мира.
	Лорън никога досега не бе виждала шегобиеца Джордино толкова тъжен и замислен.
	— Ти имаш ли такъв призрак?
	Той я погледна и се усмихна.
	— Едно лято, когато бях на деветнадесет години, видях едно момиче да кара велосипед покрай тротоара на една улица в Балбоа Айлънд, южна Калифорния. Тя носеше къси бели шорти и нежно зелена блуза, вързана около кръста й. Косата й бе с цвят на мед и вързана на опашка. Краката и ръцете, загорели от слънцето, бяха с цвят на махагон. Не бях достатъчно близо, за да видя очите й, но някак си знаех, че трябва да са били сини. Тя изглеждаше като свободен дух с топло чувство за хумор. Оттогава не минава и ден, без да не си спомня нейния образ.
	— Ти не се спусна след нея? — попита Лорън с лека изненада.
	— Колкото и да ти се струва невероятно, в онези дни аз бях много стеснителен. В продължение на един месец всеки ден минавах по този тротоар, надявайки се отново да я зърна. Но тя не се появи повече. Вероятно бе дошла на почивка с родителите си и се бе върнала вкъщи, след като пътищата ни се пресякоха.
	— Тъжна история — каза Лорън.
	— О, не знам — засмя се внезапно Джордино. — Вероятно щяхме да се оженим, да имаме десет деца и да открием, че се мразим.
	— За мен Пит е като твоята изгубена любов. Илюзия, която никога не ще мога да задържа.
	— Той ще се промени — съчувствено каза Джордино. — Всички мъже улягат с възрастта.
	Лорън се усмихна леко и поклати глава.
	— Не и тези като Дърк Пит. Те са водени от някакво вътрешно желание да разгадават тайни и да предизвикват неизвестното. Последното нещо, което някой от тях иска, е да остарее със съпруга край себе си и да умре в старчески дом.


>>	61

	На малкото пристанище в Сан Фелипе цареше празнична атмосфера. Кеят бе изпълнен с хора. Вълнението на всички нарасна донемайкъде, когато патрулният кораб се приближи до вълнолома, който образуваше входа на пристанището.
	Мадерас кимна на Пит.
	— Страхотно посрещане.
	Пит присви очи срещу слънцето.
	— Някакъв местен празник ли е?
	— Те са привлечени тук от новината за вашето забележително пътешествие под земята.
	— Шегуваш се — каза Пит с искрена изненада.
	— Не, сеньор. Вашето откритие на реката под пустинята ви превърна в герой за всички фермери и скотовъдци оттук до Аризона, които се борят за оцеляване в негостоприемната пустош. — Той кимна към два микробуса, от които техници разтоварваха телевизионни камери. — Ето защо вие се превърнахте в новината на деня.
	— О, господи — простена Пит. — Всичко, от което имам нужда сега, е едно меко легло, в което три дни да спя.
	Физическото и психическото състояние на Пит се бе подобрило значително, когато получи вест по радиото на кораба от адмирал Сандекър, че Лорън, Руди и Ал са живи, макар и доста пострадали. Сандекър го осведоми също така и за смъртта на Сайръс Сарасон от ръката на Били Юма и за залавянето на Золар и Оксли, заедно със съкровището на Хуаскар, от Гаскил и Рагсдейл с помощта на Хенри и Мики Мур.
	Все пак и за малките хора има някаква надежда, помисли си стоически Пит.
	Изтече като че ли цял час, макар че всъщност бяха изминали само няколко минути, преди „Поркерия“ да акостира до „Алхамбра“ за втори път този ден. На горната пътническа палуба на ферибота бе поставен голям хартиен плакат, върху който с все още мокра боя личаха думите:
C>
	ДОБРЕ ДОШЪЛ ОБРАТНО ОТ СВЕТА НА МЪРТВИТЕ
C$
	На автомобилната палуба, подреден в една редица бе застанал един мексикански уличен оркестър, който свиреше и пееше някаква песен. Мелодията й изглеждаше позната. Пит се наведе напред през релинга на патрулния кораб, наостри уши и отметна назад глава, избухвайки в гръмък смях. След миг обаче той се сви надве от болка, тъй като избликът на веселие бе накарал гръдния му кош да избухне в мъчителна агония. С този си ход Джордино го бе забил направо в земята.
P>
	Miralos andando
	Vealos andando
	Lieva a tu novia favorita, tu companero real
	Bajate a la represa, dije la represa
	Juntate con ese gentio andando, oiga la musica y la cancion
	Es simplemente magnifico camarada, esperando en la represa
	Esperando por el Roberto E. Lee.*
P$
P>
	[* Погледни ги вървейки
	съзри ги вървейки.
	Води невестата своя любима, другаря истински свой,
	слез долу при бента, при бента.
	Присъедини се към тази вървяща тълпа, чуй музиката и песента.
	Просто е прекрасно, другарю, да чакаш при бента,
	да чакаш Роберто Е. Лий. — Превод на стиховете от испански — Александър Инджов.]
P$
	— Познавате ли песента, която свирят? — попита Мадерас, леко разтревожен от странната проява на веселие и страдание от страна на Пит.
	— Мелодията ми е позната, но думите не — изпъшка Пит през стиснати от болка зъби. — Те пеят на испански.
	— Miralos andando — повтори Мадерас, объркан. — Какво искат да кажат с това „Слез долу при язовира“?
	— При бента — досети се Пит. — Началните думи на песента са „Слез долу при бента“.
	Тромпетите свиреха, китарите дрънкаха и седемте гърла на оркестъра пееха в хор мексиканския вариант на „В очакване на Робърт Е. Лий“. Лорън застана сред тълпата, която се бе качила на борда на ферибота и замаха лудо. Тя виждаше, че Пит я търсеше с очи в тълпата. Накрая той я откри и й махна щастливо в отговор.
	Тя видя бинтовете, увити около главата му, превръзката, която придържаше лявата му ръка и гипсираната му китка. В дадените му назаем къси панталони и риза за голф той изглеждаше не на място сред униформения екипаж на мексиканските военноморски сили. На пръв поглед той изглеждаше удивително бодър и свеж за човек, който е оцелял след пътуване през ада, чистилището и черната бездна на земните недра. Но Лорън знаеше, че Пит владееше до съвършенство изкуството да прикрива болката и изтощението си. Тя ги виждаше в очите му.
	Пит съзря адмирал Сандекър, който стоеше зад Джордино и количката му. Погледът му скачаше от лице на лице и той различи Гордо Падила, който бе прегърнал жена си Роза. Исус, Гато и механикът, чието име той така и не запомни, стояха наблизо и размахваха бутилки във въздуха. След малко мостчето бе спуснато и Пит се здрависа с Мадерас и Хидалго.
	— Благодаря ви, господа. Предайте моите благодарности и на вашия санитар. Той свърши великолепна работа, като успя да ме позакърпи.
	— Всъщност ние сме тези, които сме ти задължени, сеньор Пит — каза Хидалго. — Майка ми и баща ми притежават едно малко ранчо недалеч оттук и ще се радват на голямата благодат, когато долу до твоята река бъдат изкопани кладенци.
	— Обещайте ми, моля, едно нещо — каза Пит.
	— Стига да е в границите на нашите възможности — отвърна Мадерас.
	Пит се ухили.
	— На никого не позволявайте да кръсти тази проклета река на моето име.
	Той се обърна и премина по мостчето до автомобилната палуба на ферибота, където се спусна в морето от хора. Лорън се втурна към него, спря се и бавно обви ръце около врата му, като внимаваше да не притисне с тяло раните му. С треперещи устни тя го целуна.
	Тя отдръпна назад лицето си, по което се стичаха сълзи, усмихна се и каза:
	— Добре дошъл у дома, моряко.
	След миг всички се втурнаха към него. Репортери и телевизионни оператори от двете страни на границата започнаха да прииждат към него, докато Пит поздравяваше Сандекър и Джордино.
	— Този път бях сигурен, че си си купил надгробен камък — каза Джордино, светнал като неонова реклама на улица в Лас Вегас.
	Пит се усмихна.
	— Ако не бях намерил „Подскачащия мях“, нямаше да бъда тук.
	— Надявам се, осъзнаваш — каза Сандекър, като се намръщи престорено, — че вече ставаш твърде стар, за да плуваш в пещери.
	Пит вдигна здравата си ръка, сякаш се заклеваше.
	— Адмирал ми е свидетел, че ако някога и някъде аз хвърля дори само един поглед към друга подземна пещера, то тогава застреляйте ме в крака.
	След това до него се приближи Шанън и залепи устни към неговите в дълга целувка, която вбеси Лорън. Когато го пусна, тя каза:
	— Липсваше ми.
	Преди той да успее да отговори, Майлс Роджърс и Питър Дънкан раздрусваха яко здравата му ръка.
	— Ти си човек с невероятна издръжливост — каза Роджърс.
	— Счупих компютъра и загубих данните ти — каза Пит. — Искрено съжалявам.
	— Няма проблем — отвърна Дънкан с широка усмивка. — Сега, когато доказа, че реката тече от Кладенеца на Сатаната и минава под Серо ел Капироте, и след това показа мястото, където тя се влива в Залива, ние можем да проследим нейния път с плаващи звукови системи за генериране на геофизически изображения, комбинирани с електронни предаватели.
	В този момент, незабелязано от повечето хора в тълпата, до ферибота спря едно разнебитено такси от Мексикали, оставяйки облаци дим след себе си. От него изскочи мъж, който бе облечен само в едно одеяло. Той притича през пристанището и се качи на автомобилната палуба, където наведе напред глава и започна да си пробива път през тълпата, докато не стигна до Пит.
	— Руди! — изрева Пит, като прегърна със свободната си ръка дребния мъж през рамото. — Откъде се появи?
	Като че ли бяха чакали точно този момент, счупените пръсти на Гън изпуснаха одеялото и то падна на палубата, като го остави да стои само по болничната нощница.
	— Измъкнах се от лапите на една ужасна медицинска сестра, за да дойда тук и да те поздравя — каза той без никаква следа от притеснение.
	— Оправяш ли се?
	— Ще бъда на бюрото си в НЮМА преди теб.
	Пит се обърна и извика към Роджърс:
	— Майлс, в теб ли е фотоапаратът ти?
	— Добрият фотограф никога не се разделя с него — извика Роджърс над шума от тълпата.
	— Направи една снимка на тримата скапани негодника от Серо ел Капироте.
	— И на една скапана негодница — добави Лорън, като се навря в тяхната редица.
	Роджърс направи три снимки, преди репортерите да започнат с въпросите си.
	— Мистър Пит — един от телевизионните журналисти бутна микрофон в лицето му, — какво можете да ни разкажете за подземната река?
	— Само това, че съществува — отвърна с равен глас той — и че е много мокра.
	— Каква е големината й според вас?
	Той трябваше да помисли за момент, докато в същото време плъзна ръката си около Лорън и я стисна за кръста.
	— Бих казал около две трети от размера на Рио Гранде.
	— Толкова голяма?
	— Най-малко.
	— Как се чувствате, след като сте преплували над сто километра през подземни пещери?
	Пит винаги се дразнеше, когато репортер задаваше въпроса как се чувства някоя майка или баща, след като цялата им къща е изгоряла заедно с децата им или задава същия въпрос на свидетел, който е видял как някой пада от самолет без парашут.
	— Как се чувствам? — повтори Пит. — Точно сега чувствам, че ако не отида до тоалетна, мехурът ми ще се пръсне.


>	Епилог
>	Завръщане у дома

>>	62

	_4 ноември 1998 година_
	_Сан Фелипе, Баха Калифорния_
	Два дни по-късно, след като дадоха подробни показания на мексиканските следователи, всички можеха свободно да напуснат страната и се събраха на пристанището, за да се сбогуват.
	Доктор Питър Дънкан вече беше заминал. Хидрологът се измъкна рано сутринта и изчезна, преди някой да усети отсъствието му. Предстоеше му година, изпълнена с много работа като директор на водния проект „Сонора“, както щеше да се нарича той. Водата от реката щеше да се окаже манна небесна за опустошения от сушата Югозапад. Водата, тази жизнена енергия за всяка цивилизация, щеше да създаде работа за хората от пустинята. Построяването на акведукти и тръбопроводи щеше да закара водата до села и градове и щеше да превърне едно сухо езеро в язовир с размера на Лейк Пауъл, за когото имаше идея да бъде използван като курортен център.
	Скоро след това щяха да последват проекти за извличане на минералните богатства, които Пит бе открил по време на своята подземна одисея, както и за построяване на туристически център под земята.
	Доктор Шанън Келси бе поканена отново в Перу, за да продължи разкопките си на руините в чачапойските градове. Където и да отидеше тя, Майлс Роджърс я следваше по петите.
	— Надявам се, че ще се срещнем отново — каза Роджърс, като разтърси ръката на Пит.
	— Само ако обещаеш да стоиш надалеч от свещени кладенци — каза топло Пит.
	Роджърс се засмя.
	— Можеш да разчиташ на това.
	Пит се взря в очите на Шанън. В тях гореше същата решителност и дързост както преди.
	— Желая ти всичко най-добро.
	В него тя виждаше единствения мъж, когото някога бе срещала и когото не бе успяла да притежава или да постави под своя власт. Само за да вбеси отново Лорън, тя впи устни в Пит в дълга и чувствена целувка.
	— До скоро, смелчага. Не ме забравяй.
	Пит кимна и каза просто:
	— Дори и да исках, нямаше да мога.
	Малко след като Шанън и Майлс заминаха с колата, която бяха взели под наем, за летището в Сан Диего, от небето се спусна един хеликоптер на НЮМА и се приземи върху палубата на „Алхамбра“. Пилотът остави двигателя да работи на празен ход и скочи долу от товарния люк. Той се огледа наоколо и като позна Сандекър, се приближи към него.
	— Добро утро, адмирале. Готов ли сте да тръгвате, или да загася двигателя?
	— Остави го да работи — отвърна Сандекър. — Какво е положението с моя пътнически реактивен самолет на НЮМА?
	— Чака на земята в авиационната база на морските пехотинци в Юма, за да откара вас и останалите обратно във Вашингтон.
	— Окей, качваме се на борда — обърна се Сандекър към Пит. — Значи излизаш в отпуск по болест?
	— Лорън и аз смятахме да участваме в една обиколка на Аризона, организирана от Американския клуб на собствениците на класически коли.
	— Очаквам те след седмица. — Той се обърна към Лорън и я целуна леко по бузата. — Ти си член на Конгреса. Не му се връзвай на акъла и гледай той да се върне цял и невредим, готов за работа.
	Лорън се усмихна.
	— Не се тревожи, адмирале. Моите избиратели също ме искат на работа в превъзходна форма.
	— Ами аз? — каза Джордино. — Не ми ли се полага и на мен почивка за възстановяване?
	— За теб е без значение дали ще седиш зад бюро, или на количка — каза Сандекър, след което се усмихна лукаво. — Но виж, Руди е различен случай. Мисля да го изпратя в Бермуда за един месец.
	— Страхотно — каза Гън, като отчаяно се мъчеше да направи сериозно изражение на лицето си.
	Това бе игра. За Сандекър, Пит и Джордино бяха като синове. Всички неща, които ставаха между тях, бяха белязани от уважението, което имаха един към друг. Адмиралът знаеше с абсолютна сигурност, че веднага щом се почувстват здрави и читави, те щяха да влязат в офиса му и щяха най-настойчиво да поискат да им даде друг океански проект, който да ръководят.
	Двама моряци повдигнаха Джордино и го качиха в хеликоптера. Една от седалките трябваше да бъде свалена, за да се направи място за стърчащите му напред крака.
	Пит се наведе през люка и ощипа един от пръстите на краката му, който се подаваше от гипса.
	— Постарай се да не загубиш този хеликоптер, както направи с останалите.
	— Голяма работа — не му остана длъжен Джордино. — Всеки път, когато си купувам десет галона бензин, ми дават по една от тия машинки безплатно.
	Гън постави ръка на рамото на Пит.
	— Бе много забавно — каза лекомислено той. — Някой път трябва пак да го направим.
	Пит направи ужасена физиономия.
	— В никакъв случай.
	Сандекър стисна Пит в лека прегръдка.
	— Почини си добре и не се тревожи — каза тихо той, за да не могат останалите да го чуят през шума от биенето на витлата. — Ще се видим, когато се върнеш.
	— Няма да е след дълго.
	Лорън и Пит стояха на ферибота и махаха, докато хеликоптерът зави на североизток и се понесе над водите на Залива. След това Пит се обърна към нея.
	— Е, останахме само двамата.
	Тя се усмихна закачливо.
	— Умирам от глад. Защо не отпрашим към Мексикали и да намерим един добър мексикански ресторант?
	— Сега, когато спомена за това, внезапно ми се прииска да си хапна „уевос ранчерос“*.
	[* Уевос ранчерос (исп.) — популярно в САЩ мексиканско ястие, състоящо се от пържени яйца с домати, зелени чушки, лук и пр., и подправки. — Б.пр.]
	— Предполагам, че аз трябва да шофирам.
	Пит вдигна ръката си.
	— Все още имам една здрава ръка.
	Лорън не искаше и да чуе за това. Пит застана на пристанището и я насочваше, докато тя умело подкара големия „Пиърс Ароу“ и ремаркето му нагоре по рампата от автомобилната палуба към кея.
	Пит хвърли последен, изпълнен с копнеж поглед към люлеещия се предавателен лост на стария параход с веслени колела. Искаше му се да отплава с него през Панамския канал и след това нагоре по река Потомак до Вашингтон. Но това не можеше да стане. Той въздъхна тъжно и тъкмо сядаше на седалката на шофьора, когато до него спря една кола. От нея слезе Къртис Старгър.
	Той го поздрави.
	— Радвам се, че ви хванах, преди да сте си заминали. Дейв Гаскил каза да се погрижа да ви предам това.
	Той връчи на Пит нещо увито в индианско одеяло. Тъй като не бе в състояние да го поеме с двете ръце, той погледна безпомощно към Лорън. Тя взе одеялото и го разгърна.
	Към тях погледнаха четири лица, изрисувани с боя върху молитвени статуи с формата на тояги.
	— Свещените идоли на племето монтоло — тихо каза Пит. — Къде ги намерихте?
	— Извадихме ги от частния самолет на Джоузеф Золар в Гуаймас.
	— Така и бях предположил, че идолите са в мръсните му ръце.
	— В самолета намерихме и пояснителните записки на колекционера им. Те със сигурност ги идентифицираха като липсващите статуи на племето монтоло — обясни Старгър.
	— Индианците монтоло ще бъдат много щастливи от това.
	Старгър го погледна с крива усмивка.
	— Мисля, че можем да поверим предаването им в твоите ръце.
	Пит тихичко се закиска и наклони глава към „Травълодж“-а.
	— Те въобще не могат да се мерят по стойност с всичкото злато, което е вътре в ремаркето.
	Старгър хвърли един поглед към Пит от рода „не можеш да ме измамиш“.
	— Много смешно. Всичките златни антики са описани и са налице.
	— Обещавам на път за границата да оставя идолите в селото на племето монтоло.
	— Дейв Гаскил и аз никога не сме се съмнявали.
	— Как са братята Золар? — попита Пит.
	— В затвора с всички възможни обвинения от кражба и контрабанда до предумишлено убийство. Ще бъдеш щастлив да научиш, че съдията им отказа да ги пусне под гаранция, тъй като бе абсолютно сигурен, че те ще избягат от страната.
	— Вашите хора добре си свършиха работата.
	— Благодарение на теб, Пит. Ако някога Митническата служба може да ти извърши услуга, без незаконното внасяне на стоки, разбира се, не се колебай да се обърнеш към нас.
	— Ще запомня това, благодаря ти.


	Били Юма разседлаваше коня си след ежедневната паша на малкото си стадо добитък. Той спря за миг, за да погледне към каменистия пейзаж, леко разнообразен с кактуси, мескитови дървета и тамарикси*, пръснати между подаващите се от почвата камъни и скали, които съставяха тази част от пустинята Сонора. В далечината той видя облак прах, който се приближаваше към селото. Облакът бавно придобиваше очертанията на, както му се струваше, един много стар автомобил, който теглеше зад себе си ремарке. И двете превозни средства бяха боядисани в тъмно, почти черно-синьо.
	[* Тамарикс — вид вечнозелен храст (Tamarix gallica). — Б.пр.]
	Любопитството му се усили още повече, когато колата и ремаркето спряха пред неговата къща. Той излезе извън оградата и се запъти към тях. В този момент вратата на колата се отвори и от нея излезе Пит.
	— Нека топлото слънце бъде над теб, приятелю мой — приветства го Юма.
	— И ясното небе над теб — отвърна Пит.
	Юма разтърси буйно ръката на Пит.
	— Истински се радвам да те видя. Казаха ми, че си умрял в мрака.
	— Почти, но не съвсем — каза Пит и кимна към окачената си на превръзка ръка. — Исках да ти благодаря за това, че влезе в планината и спаси живота на приятелите ми.
	— Злите хора трябва да умират — каза философски Юма. — Радвам се, че пристигнах навреме.
	Пит подаде на Юма увитите в одеяло идоли.
	— Донесъл съм нещо за теб и племето ти.
	Юма отгърна внимателно горната половина на одеялото, сякаш искаше да види лицето на бебе. Няколко мига той стоя онемял, втренчил поглед в лицата на четирите божества. Сълзи изпълниха очите му.
	— Ти върна душата на моето племе, нашите мечти, нашата религия. Сега децата ни ще могат да преминат през свещения обред на пълнолетието си и да станат мъже и жени.
	— Казаха ми, че хората, които откраднали идолите, чували някакви странни звуци, сякаш някакви деца плачели.
	— Те са плачели да се върнат вкъщи.
	— Мислех, че индианците никога не плачат.
	Юма се усмихна. Радостното вълнение от това, което държеше в ръцете си, обля душата му.
	— Не вярвай на това. Ние просто не позволяваме на други да ни видят.
	Пит представи Лорън на Поли, жената на Юма, която настоя те да останат на вечеря и не приемаше никакви откази. Лорън се изтърва неволно, че Пит много харесва „уевос ранчерос“ и Поли приготви такова количество, с което спокойно можеше да нахрани петима работника от ранчото.
	По време на вечерята приятелите и роднините на Юма дойдоха в къщата и наблюдаваха благоговейно идолите от тополово дърво. Мъжете се ръкуваха с Пит, докато жените дадоха на Лорън малки, ръчно изработени дарове. Това бе вълнуваща сцена и Лорън плака, без да се срамува.
	Пит и Юма виждаха един в друг двама мъже, които имаха сродни души. И двамата приемаха света такъв, какъвто е. Пит му се усмихна.
	— За мен е чест да имам за приятел човек като тебе, Били.
	— Винаги си добре дошъл тук.
	— Когато изкарат водата на повърхността — каза Пит, — ще се погрижа твоето село да е на първо място в списъка за получаването й.
	Юма свали от врата си един амулет, окачен на кожена връв, и го даде на Пит.
	— Нещо, което ще ти напомня за твоя приятел.
	Пит разгледа амулета. Той представляваше медно изображение на Демонио дел Муертос на Серо ел Капироте с инкрустиран в него тюркоаз.
	— Твърде ценен е. Не мога да го взема.
	Юма поклати глава.
	— Заклех се да го нося, докато свещените ни идоли не се върнат в къщи. Сега той е твой, за да ти носи късмет.
	— Благодаря.
	Преди да напуснат Каньон Ометепек, Пит заведе Лорън до гроба на Пати Лу Катинг. Тя коленичи и прочете надписа върху надгробния камък.
	— Какви красиви думи — тихо каза тя. — Има ли някаква история зад тях?
	— Изглежда никой не я знае. Индианците казват, че е била погребана от неизвестни хора през нощта.
	— Била е толкова малка. Само на десет години.
	Пит кимна.
	— Тя почива в едно твърде самотно място за десетгодишно момиче. Когато се върнем във Вашингтон, нека да се опитаме да открием дали тя съществува някъде в архивите.
	Дивите цветя на пустинята бяха цъфнали и прецъфтели, затова Лорън направи венец от клонки на креозотен храст* и ги положи върху гроба. Двамата останаха малко там, отправили поглед към пустинята. Цветовете й, запалени от залязващото слънце, бяха живописни и необикновени, с ярки багри в чистия ноемврийски въздух.
	[* Креозотен храст — вечнозелен храст (Larrea divaricata) с остър мирис, като този на креозота, виреещ в северно Мексико и югозападните САЩ. — Б.пр.]
	Когато Лорън подкара „Пиърс Ароу“ към главната магистрала, цялото село се подреди в шпалир край пътя, за да им каже „adios“. Докато сменяше скоростите, Лорън погледна с тъжна замисленост към Пит.
	— Колкото и странно да мислиш, че звучи, това малко селце би могло да бъде идилично място за прекарване на един тих меден месец.
	— Напомняш ми за това, че веднъж ти предложих да се оженим?
	— Възнамерявам да го отпиша като момент на лудост от твоя страна.
	Пит я погледна.
	— Отказваш ми?
	— Не се прави на съкрушен. Един от нас трябва да погледне истината в очите. Съвестта ти не ти позволява да се откажеш.
	— Предложението ми бе сериозно.
	Тя извърна глава от пътя и му се усмихна топло.
	— Знам, че е било, но нека погледнем действителността. Нашият проблем е, че ние сме големи приятели, но не се нуждаем един от друг. Ако ти и аз живеехме в малка къщичка с дървена ограда, мебелите щяха само да събират прах, защото никой от нас няма да си бъде вкъщи. Два остри камъка брашно не мелят. Твоят живот е морето, а моят — Конгреса. Ние никога не бихме могли да имаме близката връзка на влюбени хора. Не си ли съгласен?
	— Не мога да отрека, че имаш основание.
	— Гласувам да продължаваме така, както живеехме досега. Някакви възражения?
	Пит не отговори веднага. Той прикри облекчението си със забележително умение, помисли си Лорън. Пит остана дълго загледан към пътя през предното стъкло. Накрая той каза:
	— Знаете ли какво, мис Смит?
	— Не, какво?
	— За политик вие сте една невероятно честна и сексапилна жена.
	— А за морски инженер — отвърна с дрезгав глас тя, — независимо от обективните обстоятелства, ти можеш лесно да бъдеш заобичан.
	Пит се усмихна лукаво и зелените му очи светнаха.
	— Колко има до Вашингтон?
	— Около пет хиляди километра. Защо?
	Той свали превръзката, която придържаше ръката му, хвърли я на задната седалка и плъзна ръката си около рамото на Лорън.
	— Помисли си само, имаш пет хиляди километра, за да разбереш точно колко много можеш да ме обичаш.


>>	Послепис

	Стените в чакалнята, до личния офис на Сандекър в главната квартира на НЮМА, са покрити с галерия от фотографии, подобно на полицейска сбирка от снимки на престъпници. На тях е изобразен адмиралът по време на негови многобройни срещи с богати и известни персони. Последните включват петима президенти, множество военни лидери и държавни глави, конгресмени, бележити учени и цяло съзвездие от кинозвезди, всичките зяпнали във фотоапарата с разтеглени в стереотипна усмивка устни.
	Всички тези снимки имат обикновени черни рамки. Всичките, с изключение на една, която виси точно в средата. Тя е със златна рамка.
	На нея Сандекър стои сред една странна група хора, които изглеждат така, сякаш току-що са пострадали при някаква страхотна катастрофа. Единият от тях, нисък, къдрокос мъж, седи в инвалидна количка със стърчащи към фотографа гипсирани крака. До него стои дребен мъж с очила с рогови рамки, чиято глава е цялата в бинтове. Върху няколко от пръстите му са поставени метални шини. Той е облечен в нещо, което прилича на къса болнична нощница с развързани връзки. След това се вижда една привлекателна жена с къси панталони и бюстие, която изглежда така, сякаш идва от приют за малтретирани съпруги. До нея стои висок мъж с превързано чело. Едната му ръка е сгъната в лакътя и виси на превръзка от рамото му. Очите му имат безгрижно изражение, а главата му бе отметната назад в бурен смях.
	Ако след като бъдете въведени в офиса на адмирала, вие небрежно попитате за хората от снимката със златната рамка, пригответе се да седите и да слушате през следващия един час.
	Това е дълга история и Сандекър с истинско наслаждение обича да разказва как Рио Пит е получила името си.
