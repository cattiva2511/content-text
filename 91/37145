>
#	Действащи лица:

	__АЛЦЕСТ__ — влюбен в Селимена
	__ФИЛИНТ__ — приятел на Алцест
	__ОРОНТ__ — влюбен в Селимена
	__СЕЛИМЕНА__ — възлюбена на Алцест
	__ЕЛИАНТА__ — братовчедка на Селимена
	__АРСИНОЯ__ — приятелка на Селимена
	__АКАСТ__ — маркиз
	__КЛИТАНДЪР__ — маркиз
	__БАСК__ — слуга на Селимена
	__СТРАЖАР__
	__ДЮБОА__ — слуга на Алцест

N	Действието се развива в Париж, в дома на Селимена.


>	Първо действие

#	Първа картина

N	Филинт, Алцест

	__ФИЛИНТ__
	Какво ви става пак?

	__АЛЦЕСТ__
					Махнете се, за бога!

	__ФИЛИНТ__
	Кажете ми какво е станало, не мога…

	__АЛЦЕСТ__
	Вървете си, нали ви казах…

	__ФИЛИНТ__
							Но поне
	да ме изслушахте…

	__АЛЦЕСТ__
					Не ща да слушам, не,
	ще ме оставите ли, питам ви, на мира!

	__ФИЛИНТ__
	Какъв е тоя гняв, не ми го ум побира
	и като ваш добър приятел досега…

	__АЛЦЕСТ__
N	(Скача от мястото си.)

	Приятел? Вие ли? Ах, ама че шега!
	Приятел бях ви аз, и то какъв приятел;
	но повече не съм; за близък съм ви смятал,
	обаче ви видях и чак ме достраша,
	уви, за вашата покварена душа.

	__ФИЛИНТ__
	Добре, кажете ми в какво съм крив тогава?

	__АЛЦЕСТ__
	Аз бих умрял от срам, а той недоумява;
	такава работа не ще прости Алцест
	и който и да е, ако държи на чест.
	Нали видях с каква любезност, колко мило
	говорехте с един; не би ме впечатлило,
	ако след вашите шеги, възторзи, смях
	не го прегърнахте — нали добре видях, —
	а ми разправяте, че името му даже
	ви щукнало — ей тук човек какво да каже;
	не бе все още свил зад ъгъла дори
	и вашият възторг се мигом изпари.
	Пфу! Гледай ти какво падение — не, няма
	по-мерзко нещо от човешката измама,
	на ваше място щях да пламна цял от срам,
	не, не — въжето щях да си нахлузя сам.

	__ФИЛИНТ__
	Не виждам чак да е до бесене опряло;
	не ме нападайте за щяло и нещяло,
	смирете си гнева, не виждам за какво
	ще ме окачвате на първото дърво.

	__АЛЦЕСТ__
	Шегички пак — не е ни място, нито време!

	__ФИЛИНТ__
	И според вас какво човек да предприеме?

	__АЛЦЕСТ__
	Какво? — да си държи до края на честта:
	каквото на сърце — това и на уста!

	__ФИЛИНТ__
	Когато някой най-сърдечно го прегърне,
	човек с прегръдка пак е длъжен да отвърне,
	да срещне поздрава му — в тон с добрия тон, —
	с любезен поздрав и поклона — с мил поклон.

	__АЛЦЕСТ__
	Не, аз не мисля тъй, не искам да се водя
	по тая глупава и лицемерна мода;
	направо мразя ги аз тия същества,
	които вечно са заети все с това
	да те прегръщат и без срам да се лигавят
	и с празни приказки деня си да отравят;
	и все едно им е какъв стои пред тях,
	дали почтен човек или пък развейпрах.
	Каква е ползата такъв да ви ласкае,
	готов главата ви с похвали да замае,
	да ви изкара най-способен, най-велик,
	щом прави същото и с първия мръсник?
	Не, честната душа се пази от поквара,
	не ще да мяза тя на уличница стара;
	и най-прочутите, понякога и те
	са като другите и слава им се ще,
	но няма повече какво тук да се нищи:
	цениш ли всичките, то никой не цениш ти!
	Понеже виждам, че и вие сте от тях,
	не искам да ви знам, не ща да съм за смях,
	във вашето сърце за всички място има
	и тая щедрост е за мен непоносима,
	ако приятел съм, да съм един и пръв —
	не като другите, не ща да съм такъв!

	__ФИЛИНТ__
	Но все пак в тоя свят какво човек да прави,
	щом има, виждате, и правила, и нрави?

	__АЛЦЕСТ__
	Не, вече казах ви, ще трябва да громим
	това двуличие и етикета мним,
	да бъдем хора и без перчене голямо
	да казваме това, което мислим само,
	не искам нищо аз да крия подло в мен,
	да слагам маска на ласкател възхитен.

	__ФИЛИНТ__
	Но има случаи, когато, общо взето,
	това е смешно и дори не е прието;
	понякога — да ме простите с вашта чест,
	но по-добре е да не бъдеш прям, Алцест!
	Я вижте колко са различни всички хора,
	и аз да взема ли сега да им говоря
	каквото мисля си за тях! На оня там
	да кажа: „Дразниш ме, не искам да те знам.“

	__АЛЦЕСТ__
	Да, точно тъй!

	__ФИЛИНТ__
				Какво? На старата Емилия
	да кажа: глупави са твоите усилия
	да ни се правиш на девица с тоя грим!

	__АЛЦЕСТ__
	Да, да.

	__ФИЛИНТ__
		На Дорилес — досадник нетърпим —
	да кажа, че наду на всички ни ушите
	и дворът хич не му и вярва на хвалбите?

	__АЛЦЕСТ__
	Чудесно.

	__ФИЛИНТ__
			Без шеги!

	__АЛЦЕСТ__
					Не, никаква шега
	и вече никаква пощада отсега;
	и в двора, и навън човек като ги слуша,
	му кипва жлъчката — дошли са ми до гуша.
	Светът ми става чер и страдам угнетен,
	щом само видя ги какви сноват край мен.
	Навред престорена любезност, казни, сплетни,
	лъжи, предателства и чувства мимолетни,
	не мога повече, докарват ме до бяс
	и с всичко живо тук в двубой ще вляза аз!

	__ФИЛИНТ__
	За философска скръб е малко прекалено
	и ме напушва смях, ще кажа откровено,
	в „Училището за мъже“ на Молиер
	един от братята направо вижда чер
	света…

	__АЛЦЕСТ__
	Ах, боже мой, недейте все сравнява.

	__ФИЛИНТ__
	Не, стига вече тъй! Каквото и да става,
	светът какъвто е, не ще се промени;
	но ваша милост щом тъй правдата цени,
	направо казвам ви — за мен сте просто болен;
	каква комедия — от всичко недоволен,
	все съди хората, вбесява се от тях,
	а хич не вижда сам, че станал е за смях.

	__АЛЦЕСТ__
	Е, толкоз по-добре, постигнах го най-сетне,
	така се радвам, ах, успя да ми просветне,
	да си в очите на глупаците глупак —
	какво по-хубаво, какъв по-верен знак!

	__ФИЛИНТ__
	На всички, значи, зло желаете, така ли?

	__АЛЦЕСТ__
	Да, да, вбесяват ме, добре сте ме разбрали.

	__ФИЛИНТ__
	Ах всички смъртни ли попадат в тоя кюп,
	не бива с всички тук човек да бъде груб,
	защото има и добри и в наше време…

	__АЛЦЕСТ__
	Не, няма, не; човек, когото и да вземе:
	едните подли са, коварни същества,
	а другите пък — те подкрепят ги с това,
	че не воюват хич с ужасните им грешки
	и даже смятат ги направо за човешки.
	Най-пресен пример бих могъл да приведа;
	да вземем онзи тип, с когото из съда
	се влачим… с приказки и с милите очички
	минава лесно за почтен човек пред всички —
	махни му маската обаче и след миг
	ще видиш, че е скрит под нея цял мръсник.
	И като знаем, че подгъвал е колене
	и че напредвал е единствено с пълзене,
	че тоя блясък тъй постигнат е, уви —
	достойнството мълчи, честта ни се черви!
	Подлец го наречи, мошеник, твар лукава —
	не ще го защити тук никой и тогава;
	Дори и титлите, получени до днес,
	говорят за едно — за жалката му чест.
	И все пак винаги посрещат го с поклони,
	и лоша дума ни един не ще пророни,
	усмихват му се все и го подкрепят те
	и той за сметка на достойните расте.
	По дяволите! В кръв сърцето се облива,
	когато гледа как подреждат се такива,
	и просто иде ми да хвана някой път
	джендема — тъй ми е опротивял светът.

	__ФИЛИНТ__
	Ех, стига страдали сте, дявол да го вземе,
	и милост имайте към бедното ни племе,
	да не придиряме за всичко чак дотам,
	не всеки грях е чак пък толкова голям.
	Не бива и с честта човек да прекалява:
	от престараване понякога не става;
	без много крайности, умереност навред —
	това е мъдрият и истински съвет.
	Не бива строгостта на нявгашните нрави
	да стряска новото и спънки да му прави;
	несъвършен, уви, е смъртният човек,
	а пък и всички тук живеем в своя век;
	направо лудост е човек да се напряга
	да промени света — ще ви река веднага:
	и аз не бих желал безброй неща край нас
	да са такива, но сега какво — и аз
	да взема като вас да скачам, да беснея,
	че страдала честта и карали без нея;
	приемам хората каквито са — разбрах,
	че трябва на света да гледам като тях,
	и в двора, и навън — си гледам рахатлъка
	не искам като вас да се топя от мъка.

	__АЛЦЕСТ__
	Добре е, вярвам ви, да не кипим от бяс,
	но хич ли няма да ви кипне — питам аз, —
	ако приятеля в гърба ви нож забие
	или пък пуснат слух, че сте мошеник вие,
	или рекат да ви съсипят, разорят —
	ще рахатувате, нали, и тоя път!

	__ФИЛИНТ__
	Това, което са за нас пороци тежки,
	за мен са слабости човешки или грешки
	и моя дух не ще го нищо оскърби —
	ни клюки, ни лъжи, ни нечии хвалби;
	нормално е над леш карталът да се вие,
	маймуната да е хитрец, вълкът да вие.

	__АЛЦЕСТ__
	Да гледаш как крадат, да грабят и рушат
	и пак да си мълчиш, да траеш всеки път!
	По дяволите! Не! Това е вече много.

	__ФИЛИНТ__
	По-кротко, моля ви, недейте толкоз строго!
	Недейте винаги търси във всичко враг,
	за свойто нека да залягаме все пак.

	__АЛЦЕСТ__
	Залягайте! Алцест на поста си застава!

	__ФИЛИНТ__
	Добре де, и в какво ще вярвате тогава?

	__АЛЦЕСТ__
	В ума си, в правото си, в истинския съд!

	__ФИЛИНТ__
	И хич съдията ви не ще го навестят?

	__АЛЦЕСТ__
	Не, не! Че да не би врагът ми да е прав, я!

	__ФИЛИНТ__
	Напълно прав сте, знам, но тоя извод правя,
	защото…

	__АЛЦЕСТ__
	Прав ли съм, не съм ли прав — това
	ще го реши съдът.

	__ФИЛИНТ__
					Пак вирнахте глава.

	__АЛЦЕСТ__
	И пръста няма да си мръдна.

	__ФИЛИНТ__
							Като зная
	какъв е интригант, боя се, че…

	__АЛЦЕСТ__
								Все тая!

	__ФИЛИНТ__
	Май мамите се.

	__АЛЦЕСТ__
				Аз съм правият…

	__ФИЛИНТ__
	Алцест,
							но вие…

	__АЛЦЕСТ__
	Нека го загубя тоз процес.

	__ФИЛИНТ__
							Но чуйте…

	__АЛЦЕСТ__
	Нека, да! Пред цялата вселена
	Ще лъсне низостта, доскоро спотаена,
	кои са подлите, коварни същества,
	способни тук без срам да сътворят това.

	__ФИЛИНТ__
	Какъв човек!

	__АЛЦЕСТ__
			Да, да — играта става груба,
	но за ефекта съм готов и да загубя!

	__ФИЛИНТ__
	Като ви слушам тъй, направо ме е страх,
	че и пред другите ще станете за смях.

	__АЛЦЕСТ__
	Е, толкова по-зле за тях.

	__ФИЛИНТ__
							Добре, но тая
	праволинейност и упорстване до края
	къде ги виждате, кажете, и в какво,
	и там във вашето любимо същество?
	Направо смаян съм, като ви гледам, братко,
	Уж всичко лошо е, а — казано накратко —
	макар че тоя свят живота ви вгорчи,
	все нещо радва тук и вашите очи;
	но някак странен сте ми, вярвайте, и с тоя
	ваш избор: ето на, да вземем Арсиноя
	и Елианта две прекрасни същества,
	разумни, предани и само ли това,
	а вие тичате, уви, след Селимена,
	кокетка, глезена, наистина родена
	за нашто време — със злосторния си нрав,
	със злия си език и погледа лукав.
	Какво излиза — че каквото и да става,
	пред хубавицата гнева ви се смирява!
	Защо мълчи Алцест пред нейните злини?
	Не ги ли вижда той, или ги извини?

	__АЛЦЕСТ__
	Не, моята любов към младата вдовица
	не ще ме заслепи; макар и хубавица,
	макар и с поглед да разпалва мойта кръв,
	аз пръв ги виждам тук и ги осъждам пръв.
	И въпреки това, уви — ще ви призная —
	държи ме здраво в плен, главата ми замая:
	аз виждам грешките й, виждам ги добре,
	и пак обичам я, не ще ме нищо спре;
	ужасно силен чар; ала дано пожара
	в гръдта ми изгори и нейната поквара!

	__ФИЛИНТ__
	Бая е работа, но то не е беда!
	А тя дали, Алцест, обича ви?

	__АЛЦЕСТ__
								О, да,
	не бих обичал аз, ако не съм обичан.

	__ФИЛИНТ__
	Защо тогава сте направо нелогичен,
	защо е тоя гняв и страх от врагове?

	__АЛЦЕСТ__
	Не ще сърцето да дели плода на две
	и днес дошъл съм тук, за да й кажа ясно
	за буйния пожар в гръдта, в сърцето страстно.

	__ФИЛИНТ__
	Ако ме питат мен за моя идеал —
	на Елианта бих сърцето си отдал,
	че нейното сърце е вярно и любящо,
	аз мисля, и за вас то по е подходящо…

	__АЛЦЕСТ__
	Така е, разумът ми същото мълви,
	но разумът е ням пред любовта, уви.

	__ФИЛИНТ__
	Боя се доста аз, че вашата надежда
	ще се окаже…


#	Втора картина

N	Оронт, Алцест, Филинт

	__ОРОНТ__ _(на Алцест)_
				По покупки са, изглежда
	ни Елианта, ни пък Селимена знам
	кога ще дойдат, но щом идвате насам,
	защо „добре дошли“ човек да ви не каже,
	аз вас ценя ви и направо горд съм даже,
	че ви познавам и за мен ще бъде чест
	за ваш приятел да ме имате, Алцест.
	От нетърпение сърцето ми изгаря,
	отдавна има то в приятелството вяра
	и знае, че не се отблъсква ей така
	една протегната приятелска ръка.

N	(По време на тирадата на Оронт Алцест стои унесен и като че ли не разбира, че му говорят на него. Излиза от унеса си едва когато Оронт му казва:)

	За вас, прощавайте, речта ми се отнася.

	__АЛЦЕСТ__
	За мен?

	__ОРОНТ__
		За вас. Или сте отегчен от нас, я?

	__АЛЦЕСТ__
	Не, не. Такъв сюрприз, че чак съм изумен,
	не ми се вярва, че е тая чест за мен.

	__ОРОНТ__
	По право тая чест за вас е отредена,
	дължи ви я дори и цялата вселена.

	__АЛЦЕСТ__
	Но господине…

	__ОРОНТ__
				Знам, че в цялата страна
	едва ли има друг с такава добрина.

	__АЛЦЕСТ__
	Но, господине…

	__ОРОНТ__
				Кой каквото да разправя,
	не виждам кой ли друг по-горе ще поставя.

	__АЛЦЕСТ__
	Но, господине…

	__ОРОНТ__
				Не, да ме удари гръм,
	ако не съм бил прав, и на — за да не съм
	и голословен, сам с молба ще се обърна:
	ах, братко, дайте ми сега да ви прегърна.
	На, дръжте моята ръка и въобще…
	Приятели сме, а?

	__АЛЦЕСТ__
					Но…

	__ОРОНТ__
						Май не ви се ще?

	__АЛЦЕСТ__
	Голяма чест е, пак ви казвам, господине,
	как тъй изведнъж, направо да се мине;
	защото дружбата с тайнство, може с мним
	и лекомислен жест да я опорочим.
	Ей тъй на хората не идва близостта им —
	преди да се сближим, да се поопознаем!
	Че може да сме две различни същества
	и още утре да се каем за това.

	__ОРОНТ__
	По дяволите! Прав сте, мъдростта личи ви
	и още по` ценя словата ви правдиви,
	ще дойде с времето и дружбата, Алцест,
	но аз на вашите услуги съм от днес.
	На краля нещо да е нужно да говоря,
	не съм аз кой да е, разбирате ме, в двора;
	ще ме изслуша той, макар да е за друг,
	то на кого ли аз не съм помагал тук.
	Така че казвайте, недейте се смущава,
	ще става връзката ни, вярвам, все по-здрава,
	видях, че умен сте, и моля за съвет:
	написах, видите ли, тук един сонет,
	та да ми кажете дали е за пред хора.

	__АЛЦЕСТ__
	Но аз за стихове не мога да говоря,
	недейте…

	__ОРОНТ__
			Но защо?

	__АЛЦЕСТ__
					Защото всеки път
	аз казвам истини, а те, уви, болят.

	__ОРОНТ__
	Това и искам аз, това — щастлив ще бъда
	да чуя вашата най-искрена присъда,
	недейте скрива тук и толкова от мен…

	__АЛЦЕСТ__
	Е, щом ще е така, ще бъда откровен…

	__ОРОНТ__
	Надеждата. Сонет… Един сонет. На дама,
	която бурно в мен разпали страст за двама,
	е посветен. Не е помпозен славослов,
	а нежни стихове, трептящи от любов.

	__АЛЦЕСТ__
	Ще видим.

	__ОРОНТ__
			И така — Надеждата… Не зная
	ще ви хареса ли стихът, дали до края
	стъкмил съм думите в сонета или не…

	__АЛЦЕСТ__
	Ще видим после.

	__ОРОНТ__
				И да знаете поне —
	за четвърт час съм ги написал стиховете.

	__АЛЦЕСТ__
	Тук времето е без значение. Четете.

	__ОРОНТ__ _(Чете)_
P>
	Надеждата — о, тя ни сгрява,
	Филис, избавя ни от скръб,
	но толкова по-зле тогава,
	щом бързо ни обръща гръб!
P$

	__ФИЛИНТ__
	Чудесно — пипнато от майсторска ръка!

	__АЛЦЕСТ__ _(тихо към Филинт)_
	Какво? Не ви е срам да лъжете така!

	__ОРОНТ__
P>
	Да ме подмамите с надежда
	успяхте тутакси, Филис;
	но трябва ли да се подвежда
	с надежда мъжкия филиз?
P$

	__ФИЛИНТ__
	Какъв галантен слог, как всичко сте предали.

	__АЛЦЕСТ__ _(тихо на Филинт)_
	Такива глупости, а той реди похвали!

	__ОРОНТ__
P>
	Ако ще чакам цяла вечност
	да свърши тая безсърдечност,
	ей тъй ще се пронижа сам!
	Надежда пак — а за какво ли!
	О, безнадеждно е, мадам,
	да караш все с надежди голи.
P$

	__ФИЛИНТ__
	Чудесно за финал, по-хубав край не зная.

	__АЛЦЕСТ__ _(настрани)_
	Ах чумата дано те тръшне най-накрая!
	Да има някой тук носа ти да строши.

	__ФИЛИНТ__
	Прекрасно и за най-капризните уши!

	__АЛЦЕСТ__
	Уф!

	__ОРОНТ__ _(на Филинт)_
		Тъй съм поласкан, не съм се и надявал.

	__ФИЛИНТ__
	Не ви лаская, не.

	__АЛЦЕСТ__ _(тихо настрани)_
					Какви ги плещи, дявол
	такъв!

	__ОРОНТ__ _(на Алцест)_
		Разбрахме се да сте напълно прям,
	какво ще кажете, аз искам да го знам.

	__АЛЦЕСТ__
	Тя, тая работа е доста деликатна,
	похвалата, уви, е винаги приятна,
	но имах случай пак с един такъв поет —
	недейте пита кой, — и той с такъв сонет,
	и аз му казах, че ако не му е свише,
	човек ще трябва да се сдържа, да не пише;
	и да си слага сам най-здравите юзди,
	усети ли сърбеж куплети да реди,
	и ако все така ще ги чете, където
	му падне — може да му падне реномето.

	__ОРОНТ__
	Да не намеквате със своите слова,
	че аз напразно съм…

	__АЛЦЕСТ__
					О, не твърдя това,
	но аз му казах, че с бездушните куплети
	за смях ще стане, без дори да се усети;
	защото лошото се хвърля на очи
	и може най-добри неща да заличи.

	__ОРОНТ__
	Какво намирате, че липсва на сонета?

	__АЛЦЕСТ__
	О, не твърдя това. Но казах на поета,
	че тоя порив да творят с такъв ищах
	и доста свестен свят направил е за смях.

	__ОРОНТ__
	Не пиша ли добре? Направо ми кажете.

	__АЛЦЕСТ__
	О, не твърдя това. Но казах му: поете,
	тъй силно ли страстта към римите гори?
	Не стига туй, ами печатате дори!
	Аз мога да простя, че книгата е слаба,
	ако човекът тъй — със стих си вади хляба,
	но вие за какво ще търсите навред
	читатели или приятелски съвет;
	не си съсипвайте — на него му говоря —
	честта престижа и доброто име в двора,
	издател винаги намира се, уви,
	и с титла „стихоплет“ иди се оправи!
	Приказвах му така, дано да проумее.

	__ОРОНТ__
	Чудесно казано, и смисълът добре е.
	Но все пак нещо и за моя тук сонет…

	__АЛЦЕСТ__
	За коша става при останалата смет!
	От лоши образци, уви, сте се влияли
	и чувствата ви са направо доста вяли.
	Как тъй — Филис, избавя ни от скръб?
	И после — бързо ни обръща гръб!
	А и това — да ме подмамите с надежда
	успяхте тутакси, Филис!
	И още — безнадеждно е, мадам,
	да караш все с надежди голи!
	Такъв измъчен стил, ужасен на места,
	ни капка истина, ни даже красота;
	игра на думи и направо чиста мода,
	нима говори той и мъдрата природа,
	съмнителният вкус е туй на наште дни,
	предците са били по-груби, но сравни
	речта им само, виж какъв език чудесен.
	Ей тая стара уж и простовата песен:
P>
	„И кралят даже да ми каже:
	— Вземи, дарявам ти Париж,
	но с таз девица-хубавица
	ще трябва да се разделиш!
	— Не ще ме съблазниш с Париж —
	ще кажа мигом на Анри, —
	пред мойта дружка-веселушка
	не струва той и пет пари.“
P$
	Банални думи — да, стилът — поостарял,
	но колко по-добре звучи, каква печал,
	нима не виждате как сочен е езика
	и колко чиста страст от тия думи блика:
P>
	„И кралят даже да ми каже:
	— Вземи, дарявам ти Париж,
	но с таз девица-хубавица
	ще трябва да се разделиш!
	— Не ще ме съблазниш с Париж —
	ще кажа мигом на Анри, —
	пред мойта дружка-веселушка
	не струва той и пет пари.“
P$
	Сърцето влюбено говори тъй, без страх!

N	(Към Филинт, който се смее.)

	Да, вие смейте се, пукнете се от смях,
	аз много по` ценя това от всички тия
	фалшиви бисери край нас — не го и крия!

	__ОРОНТ__
	И все пак казвам ви, че мойте са добри.

	__АЛЦЕСТ__
	Щом вие казвате… Недейте ме кори
	обаче за това, че имам свое мнение,
	и то различно е, за ваше съжаление.

	__ОРОНТ__
	Това на другите им стига…

	__АЛЦЕСТ__
							Като знам
	какъв двуличен е светът. Но аз съм прям!

	__ОРОНТ__
	Изглежда, вие сте най-умният, така ли?

	__АЛЦЕСТ__
	Навярно щях да съм, да бях редил похвали.

	__ОРОНТ__
	Ще мина и без тях, не съм суетен аз.

	__АЛЦЕСТ__
	Така е по-добре и за самия вас.

	__ОРОНТ__
	Добре ще е човек да разбере какви ли
	пък вие стихове тук бихте съчинили.

	__АЛЦЕСТ__
	Такива лоши май и аз бих съчинил,
	но ще се пазя да не стана за резил.

	__ОРОНТ__
	Говорите ми с глас такъв самонадеян.

	__АЛЦЕСТ__
	А вие другаде търсете стил елеен.

	__ОРОНТ__
	Но, господине, кой така надига глас!

	__АЛЦЕСТ__
	Но, господине — аз, така говоря аз!

	__ФИЛИНТ__ _(Застава между двамата)_
	Е, стига, господа, недейте прекалява.

	__ОРОНТ__
	Ах, прав сте, сбърках май, довиждане тогава,
	покорен ваш слуга, тъй както досега!

	__АЛЦЕСТ__
	И аз съм също тъй покорен ваш слуга!


#	Трета картина

N	Филинт, Алцест

	__ФИЛИНТ__
	Сега видяхте ли! Така е, който иска
	да бъде искрен — ще си носите и риска;
	а колко трябваше да бъде поласкан…

	__АЛЦЕСТ__
	Не ща да слушам.

	__ФИЛИНТ__
				Но…

	__АЛЦЕСТ__
					За мен сте интригант.

	__ФИЛИНТ__
	Е, стига…

	__АЛЦЕСТ__
			Тръгвайте.

	__ФИЛИНТ__
					Ако…

	__АЛЦЕСТ__
						Не ми се слуша.

	__ФИЛИНТ__
	Защо?

	__АЛЦЕСТ__
		Не чувам.

	__ФИЛИНТ__
				Но…

	__АЛЦЕСТ__
					Какво?

	__ФИЛИНТ__
						Ами до гуша…

	__АЛЦЕСТ__
	Не! Прекалявате! Така че тръгвам аз…

	__ФИЛИНТ__
	Шегувате се… Не, не, плътно съм до вас.


>	Второ действие

#	Първа картина

N	Алцест, Селимена

	__АЛЦЕСТ__
	Ще позволите ли да бъда откровен?
	Ужасният ви нрав е просто смърт за мен:
	направо бесен съм, кръвта ми е възвряла,
	не виждам изход тук освен едно — раздяла;
	не мога повече, ще бъда искрен с вас,
	уви, все някога ще дойде този час
	и виждам го, че той не е съвсем далече;
	макар в обратното стотици пъти вече
	да съм се клел…

	__СЕЛИМЕНА__
				За да ми вдигате скандал
	ли тръгнахте към нас — да чуе цял квартал.

	__АЛЦЕСТ__
	Това не е скандал, мадам, но всеки смята,
	че щом пред него си разтваряте душата,
	това е цял аванс и повече дори…
	Сърцето ми с това не ще се примири.

	__СЕЛИМЕНА__
	Виновна ли съм, че се влюбват всички в мене?
	Какво да сторя аз, щом някой запленен е?
	Или понеже се навъртат час по час,
	тояга трябва да размахам според вас?

	__АЛЦЕСТ__
	Не казвам туй, мадам — да грабнете тояга,
	но и сърцето си недейте им предлага,
	знам, вашта красота и отдалеч личи,
	но се старайте да не бие на очи;
	а вие хвърляте им взор неподражаем
	и още повече разпалвате страстта им.
	Събуждате у тях надежди всеки път
	и затова край вас с дузини се тълпят;
	ако не бяхте тъй любезна с тях и мила,
	тълпата им да се е досега стопила.
	И друго питам се, кажете ми, мадам,
	с какво Клитандър тъй ви е пленил — да знам?
	С какви достойнства той и добродетел скрита
	заслужил е честта на вашата възхита?
	Дали не с нокътя на малкия си пръст —
	че гледан е добре и не е никак къс?
	Или ви порази, тъй както всички тука,
	със свойта руса и напудрена перука?
	Или с дантелите по своите нозе,
	и с фльонги, с панделки, мадам, ума ви взе?
	Или пък лентата, преметната през рамо,
	за вашия възторг достатъчна е само?
	Или гласеца му, престорения смях —
	кажете, тайната пък може да е в тях?

	__СЕЛИМЕНА__
	Несправедлив човек, отде в ума ви влезна!
	Не се ли сещате защо съм тъй любезна —
	За делото в съда са всичките неща,
	Той има връзки и ми вече обеща.

	__АЛЦЕСТ__
	Че загубете го това проклето дело,
	но стига моят враг печелил е на дело.

	__СЕЛИМЕНА__
	От целия всемир ревнувате ме май.

	__АЛЦЕСТ__
	Не, с целия всемир флиртувате комай.

	__СЕЛИМЕНА__
	Това би трябвало утеха да ви дава,
	че аз и с другите край мене съм такава;
	мъжете трябва да са винаги нащрек,
	ако любезни сме, уви, с един човек.

	__АЛЦЕСТ__
	Е, щом напразно ви ревнувам от мъжете,
	с какво съм по-добре от другите, кажете?

	__СЕЛИМЕНА__
	С това сте по-добре, че ви обичам аз.

	__АЛЦЕСТ__
	Ох, вярва ли сърце, изгаряно от страст?

	__СЕЛИМЕНА__
	Аз мисля, че дори отишла съм далече
	след всичко, дето тук ви наговорих вече.

	__АЛЦЕСТ__
	Но кой ще може да ми гарантира тук,
	че същото не го твърдите и на друг?

	__СЕЛИМЕНА__
	Уж влюбен мъж, а виж как думите си мери,
	какви изискани направо маниери,
	добре, да ви спестя терзания и гняв,
	обратно думите си вземам — и сте прав;
	не виждам поводи за никаква тревога!
	Доволен сте, нали.

	__АЛЦЕСТ__
					Обичам ви, не мога!
	Ах, де да можех тук от вашите ръце
	да си изтръгна аз нещастното сърце —
	ще бъде щастие неземно! Но не става,
	държите моето сърце с верига здрава,
	навярно мойта страст, която ме кълве,
	е наказание за тежки грехове.

	__СЕЛИМЕНА__
	Да, като вашта страст не знам да има втора.

	__АЛЦЕСТ__
	За нея съм готов какво ли не да сторя,
	извикал бих света на бой, ужасно, знам,
	но никой тук не е обичал тъй, мадам.

	__СЕЛИМЕНА__
	Но странен израз май на чувствата сте дали:
	обича ли човек — да вдига и скандали!
	Досадни упреци, това е вашта страст,
	такава работа за пръв път виждам аз.

	__АЛЦЕСТ__
	От вас зависят тук и моята тревога,
	и тоя шум, да спрем кавгата си, за бога,
	кажете ми поне… на четири очи…


#	Втора картина

N	Селимена, Алцест, Баск

	__СЕЛИМЕНА__
	Кой идва?

	__БАСК__
			Господин Акаст.

	__СЕЛИМЕНА__
							Да се качи.


#	Трета картина

N	Селимена, Алцест

	__АЛЦЕСТ__
	О, не. За насаме е просто немислимо.
	Все някой мъкне се, или го вече има;
	Нима не можете поне веднъж сама
	Да наредите, че ви няма у дома?

	__СЕЛИМЕНА__
	Навярно искате да скъсам с тази връзка.

	__АЛЦЕСТ__
	На мен сърцето ми се къса и се пръска.

	__СЕЛИМЕНА__
	Да разбере, че съм се криела у нас —
	това едва ли ще ми го прости Акаст!

	__АЛЦЕСТ__
	Какво засяга ви, какво, че щял да каже.

	__СЕЛИМЕНА__
	Такива хора са опасни, мисля даже,
	че вече е успял така да се подвре,
	че чува се гласа му в двора, знам добре.
	Отлично знае кой, къде, какво говори,
	да ти помогне — не, но пакост ще ти стори.
	Та да внимаваме, опасно е все пак
	такъв бъбривец и клюкар да ти е враг.

	__АЛЦЕСТ__
	Въртите, сучете, бездруго убедена,
	че нужно е да ги търпите, Селимена,
	и вечно права сте накрая, за беда.


#	Четвърта картина

N	Алцест, Селимена, Баск

	__БАСК__
	Мадам, пристигна и Клитандър.

	__АЛЦЕСТ__
								Ами да!

	__СЕЛИМЕНА__
	Къде?

	__АЛЦЕСТ__
		Ще си вървя.

	__СЕЛИМЕНА__
					Почакайте.

	__АЛЦЕСТ__
							Така ли?

	__СЕЛИМЕНА__
	Почакайте.

	__АЛЦЕСТ__
			Не, не.

	__СЕЛИМЕНА__
				Алцест…

	__АЛЦЕСТ__
						Не сте познали!
	От тия приказки ми е дошло до тук,
	така че по-добре си намерете друг.

	__СЕЛИМЕНА__
	Не, не, заради мен.

	__АЛЦЕСТ__
					Не, тоя път не става.

	__СЕЛИМЕНА__
	Добре, вървете си, щом искате, тогава.


#	Пета картина

N	Елианта, Филинт, Акаст, Клитандър, Алцест, Селимена, Баск


	__ЕЛИАНТА__ _(на Селимена)_
	И не с един маркиз, а с двама съм дошла,
	не ви ли казаха?…

	__СЕЛИМЕНА__ _(на Баск)_
					За всички дай кресла.

N	(Баск донася кресла и излиза.)
N	(Към Алцест)

	Не си ли тръгвахте?

	__АЛЦЕСТ__
					Реших пред вас самата
	и с тях, и с вас да си доизясним нещата.

	__СЕЛИМЕНА__
	Мълчете.

	__АЛЦЕСТ__
			Време е да изберете днес.

	__СЕЛИМЕНА__
	Без ум ли сте?

	__АЛЦЕСТ__
				О, не, с ума си е Алцест.

	__СЕЛИМЕНА__
	Ах, ах!

	__АЛЦЕСТ__
			Избирайте.

	__СЕЛИМЕНА__
					Шегувате се, стига.

	__АЛЦЕСТ__
	Достатъчно търпях интрига след интрига.

	__КЛИТАНДЪР__
	От Лувър идвам, ах, да знаете, мадам,
	Креонт едни какви направи ги и там,
	един приятел как поне не се намери
	да му даде урок по светски маниери?

	__СЕЛИМЕНА__
	Така е, прав сте, и веднага му личи —
	нелепият му вид набива се в очи;
	ако човек не го е виждал преди време,
	едва ли току-тъй вида му ще приеме.

	__АКАСТ__
	Като говорим за чудаци днес, мадам,
	аз мога пример по-удачен да ви дам,
	като бъбривеца Дамон май няма втори —
	цял час на слънце ме държа, да ми говори.

	__СЕЛИМЕНА__
	Голям бърборко е Дамон и според мен
	и в своите приказки е твърдо убеден;
	говори много той, без нищо да ви каже,
	но хич това не го и впечатлява даже.

	__ЕЛИАНТА__ _(на Филинт)_
	Добро начало, а? — и ако тъй върви,
	Остава другите да слушаме уви.

	__КЛИТАНДЪР__
	А пък Тимант, мадам… така ще се дивите.

	__СЕЛИМЕНА__
	Загадка ми е — от главата до петите.
	Разсеян поглед ще ти хвърли най-напред,
	а после прави се безкрайно на зает,
	но всъщност всичко си е прах в очите само
	и вече втръснал е на мало и голямо.
	Най-важен разговор прекъсвал е дори,
	уж имал нещо под секрет да довери,
	с възторг говори за подробност най-случайна,
	ще каже добър ден, но на ухо — уж тайна!

	__АКАСТ__
	Ами Жералд, мадам?

	__СЕЛИМЕНА__
					О, боже мой, какво
	плямпало! И какъв стремеж към големство,
	във висшите среди се мъчи да се меси,
	общува с принцове, принцеси и дукеси.
	За титли бъбри все, но сведущ е поне
	по разни хрътки, по каляски и коне,
	с по-знатните на „ти“ веднага ще премине,
	не си и прави труд да каже „господине“.

	__КЛИТАНДЪР__
	С Белиза, казват, май се даже бил сближил.

	__СЕЛИМЕНА__
	Тя няма капка ум в главата, а за стил
	да не говорим! У дома да ти не влиза,
	че то е цял кошмар беседата с Белиза,
	човек не знае за какво и откъде
	най-семпъл разговор, уви, да поведе,
	мълчи горкичката и само тъпо гледа;
	опитвала съм тук с каква ли не беседа —
	за слънцето, дъжда, за студ и летен пек,
	но колко ли така изкарал би човек?
	И само туй ли е обречен да изпита —
	а туй, че няма край досадната визита?
	Поглеждаш често към часовника, навън
	се мръкнало — а тя не мърда, като пън.

	__АКАСТ__
	Ами Адрост? Ах, той е горделив за трима,
	по-самовлюбен мъж в света не знам да има.
	Все смята, че не е от двора оценен,
	това и все това повтаря всеки ден;
	не го ли наградят, за него вече няма
	ни сън спокоен, ни обида по-голяма.

	__КЛИТАНДЪР__
	При младия Клеон обаче, както знам,
	каймакът е събран, не с ли тъй, мадам!

	__СЕЛИМЕНА__
	Е, при такъв готвач как няма да го тачат,
	но май на почит е не той, ами готвачът!

	__ЕЛИАНТА__
	Какви изискани блюда поднасят там.

	__СЕЛИМЕНА__
	О, да, ако и той не се сервира сам;
	Такива глупости безвкусни ти поднася,
	Че просто жалко е за хубавата маса.

	__ФИЛИНТ__
	Но чичо му Дамис не е такъв мадам,
	нали?

	__СЕЛИМЕНА__
		Приятел ми е той — и то голям!

	__ФИЛИНТ__
	А и голям мъдрец и колко пък почтен е…

	__СЕЛИМЕНА__
	На прекален мъдрец се прави според мене.
	Един натегнат все и вечно е готов
	я с остра реплика, я с някой апостроф.
	Откакто си втълпи, че за умник минава,
	не се понася и си нямате представа
	как пишещите е намразил, ами как!
	И който хвали го — направо е глупак!
	Щял мъдрият човек да възрази веднага,
	а не с прибързани хвалби да се излага.
	И без да ги с чел, той прави ги за смях
	и мисли, че така поставя се над тях.
	Дори на простата приятелска беседа
	е свикнал вече от високо все да гледа
	със скръстени ръце той слуша отстрани
	какво ли бъбрят там нещастните жени.

	__АКАСТ__
	Как изтипосахте го, дявол да го вземе!

	__КЛИТАНДЪР__ _(на Селимена)_
	Портретът точен е, във вас художник дреме!

	__АЛЦЕСТ__
	Е, хайде, давайте, придворни господа;
	я колко още са във вашата среда,
	корите ги, но щом се зададат насреща,
	веднага тичате с признателност гореща,
	целувате ги с жар, протягате ръце —
	готов е всеки да им служи от сърце!

	__КЛИТАНДЪР__
	Защо го казвате на нас? Мадам ранява
	сърцето ви и тя виновна е тогава!

	__АЛЦЕСТ__
	По дяволите — не! Със своя весел смях
	я насърчавате и вкарвате я в грях.
	Кадите й тамян, с ласкателства, с похвали
	веднъж ли повод за сарказъм сте й дали;
	сърцето й не ще е злъчно може би,
	ако не се топи от вашите хвалби;
	в ласкателите, в тях е, види се, вината
	да има толкова пороци по земята.

	__ФИЛИНТ__
	Защо застъпвате се толкова, не знам,
	за нещо, дето го оспорвате и сам.

	__СЕЛИМЕНА__
	Не виждате ли, че това е, за да спори?
	Напук на другите обратното говори,
	То май е божи дар — да бъдеш все напук,
	За да покажеш на света, че ти си друг?
	Че всички мислили едно, не го засяга,
	той с друго мнение изстъпва се веднага.
	Да мисли като друг — за него е позор.
	И без да мисли, е готов да влезе в спор,
	а никой тая чест ако не му окаже,
	тогава себе си ще изтезава даже,
	от своите мисли ще се отрече такъв,
	ако случайно друг изказал ги е пръв!

	__АЛЦЕСТ__
	На вашата страна са всички в тая сцена,
	така че смело ме осмейте, Селимена!

	__ФИЛИНТ__
	И вие също сте с един ужасен нрав,
	за всичко спорите, все вие тук сте прав;
	дали са упреци или ще са похвали —
	за всичко мусите се, вдигате скандали.

	__АЛЦЕСТ__
	Без Капка ум, уви, е вече тоя свят!
	Не мога, ден и нощ умирам си от яд
	като ги гледам как — и всички са такива! —
	или ласкае те, или ти нож забива.

	__СЕЛИМЕНА__
	Но…

	__АЛЦЕСТ__
		Не, мадам, о, не, ще бъде най-добре,
	за ваша радост май, човек да си умре;
	вреди ви, вярвайте, приятелство с такива
	и с недостатъци сърцето ви убива.

	__КЛИТАНДЪР__
	Не знам, но според мен не виждам у мадам
	ни недостатъци, ни нещо недотам…

	__АКАСТ__
	Черти и грация — набиват се в очите,
	но недостатъци — къде, да ме простите?

	__АЛЦЕСТ__
	А аз пък виждам ги, и вижда тя дори,
	че нищо, нищо с тях не ще ме примири;
	обичаш ли, не са ти нужни пищни фрази,
	да, чистата любов от грехове се пази,
	да кажем лично аз — направо съм вбесен,
	ако ласкатели се завъртят край мен
	със сладки приказки и реч медоточива,
	която всеки път пороците ни скрива.

	__СЕЛИМЕНА__
	Та, значи, ако в нас припламне любовта,
	ще трябва тутакси да потушим страстта
	и в знак на преданост и силна страст — така ли —
	на скъпия човек да вдигаме скандали?

	__ЕЛИАНТА__
	Тук ставаше въпрос за истинска любов.
	Че влюбеният, той на всичко е готов,
	не вижда, вярно, и най-малък недостатък,
	но често, запленен, отива по-нататък
	и недостатъка, дори и да личи,
	достойнство вече е в две влюбени очи.
	Ако е бледа — то е вейка разцъфтяла,
	ако е черна — е брюнетка с кръв възвряла,
	ако е слаба — е девица с кръшен стан,
	ако дебела е — осанка значи, сан,
	ако е мърла — е небрежно артистична
	и пълна с доброта, жена с душа лирична,
	ако е едра — то богиня е почти,
	ако е дребна — е с божествени черти,
	ако е горда — то е с царствена походка,
	хитрана, значи с ум, глупачка, значи кротка;
	дар слово има — щом бърбори, без да спре,
	мълчи ли — значи, че прикрива се добре.
	Да, който влюбен е, не спира и тогава —
	и недостатъка горещо обожава.

	__АЛЦЕСТ__
	Така е, права сте…

	__СЕЛИМЕНА__
					Е, стига препирни,
	да се разтъпчем, а… така ме притесни…
	Не, да не тръгвате?

	__КЛИТАНДЪР__ и __АКАСТ__
					О, не, мадам за бога!

	__АЛЦЕСТ__
	Това, че тръгват си, изпълва ви с тревога.
	Когато кажете си тръгвайте, но аз
	от тук ще си вървя единствено след вас.

	__АКАСТ__
	Ах, стига, да не е от мене притеснена,
	цял ден готов съм да стоя у Селимена.

	__КЛИТАНДЪР__
	Аз чак довечера съм мъничко зает,
	така че бих и аз останал чак до пет.

	__СЕЛИМЕНА__ _(на Алцест)_
	Шегувате се май?

	__АЛЦЕСТ__
					Не, с мен шеги не бива.
	Ще видите сама кой пръв ще си отива.


#	Шеста картина

N	Алцест, Селимена, Елианта, Акаст, Филинт, Клитандър, Баск

	__БАСК__ _(на Алцест)_
	Мосю, един човек стои отвън от час,
	по спешна работа да разговаря с вас.

	__АЛЦЕСТ__
	По спешна работа — чак странно ми изглежда.

	__БАСК__
	Облечен е с една особена одежда
	със златен знак.

	__СЕЛИМЕНА__
					Отвън срещнете се, Алцест,
	или пък тук…


#	Седма картина

N	Алцест, Селимена, Елианта, Акаст, Филинт, Клитандър, стражар

	__АЛЦЕСТ__ _(към стражаря)_
				Мосю, каква е тази чест?
	Но влезте, влезте…

	__СТРАЖАРЯТ__
					Не, мосю, две думи само.

	__АЛЦЕСТ__
	За всичко може да говорите и прямо.

	__СТРАЖАРЯТ__
	От службата при вас провождат ме, нали,
	веднага, викат, да сте били отишли,
	мосю!

	__АЛЦЕСТ__
		Кой? Аз ли?

	__СТРАЖАРЯТ__
					Да!

	__АЛЦЕСТ__
						Че за какво тогава?

	__ФИЛИНТ__ _(на Алцест)_
	Тук има пръст Оронт, това ме притеснява.

	__СЕЛИМЕНА__ _(на Филинт)_
	Какво?

	__ФИЛИНТ__
		Ами нали се скараха с Оронт
	за някакъв сонет и тоя вагабонт.
	Решил е чак в съда да иде да се жали.

	__АЛЦЕСТ__
	Е, няма и в съда да чуе той похвали.

	__ФИЛИНТ__
	Щом има заповед, тогава да вървим.

	__АЛЦЕСТ__
	Не виждам за какво и как ще се сдобрим!
	Нима съдиите ще наредят, кажете,
	безропотно да му харесам стиховете?
	Каквото казах му, ще го повторя пак,
	ужасно слаби са.

	__ФИЛИНТ__
					Не ставайте глупак…

	__АЛЦЕСТ__
	Не ще се извъртя, не струват стиховете.

	__ФИЛИНТ__
	А струва ли си да се дърпате, кажете.
	Да тръгваме…

	__АЛЦЕСТ__
				Добре, но жалкия сонет
	не ще похваля пак.

	__ФИЛИНТ__
					Да вървим по-напред.

	__АЛЦЕСТ__
	Да, да, единствено по заповед на краля
	най-много жалките му строфи да похваля,
	но на поета пак един съвет ще дам:
	ще бъде най-добре да се обеси сам.

N	(На Клитандър и Акаст, които се смеят)

	По дяволите, аз пък нямах и представа,
	че бил съм смешен чак…

	__СЕЛИМЕНА__
							Недейте закъснява,
	очакват ви…

	__АЛЦЕСТ__
				Добре, но връщам се, мадам —
	да чуя отговор и отговор да дам.


>	Трето действие

#	Първа картина

N	Клитандър, Акаст

	__КЛИТАНДЪР__
	Кажи, любезни ми маркизе, свойта тайна,
	все весел виждам те, усмивката — сияйна,
	и тия грейнали от щастие очи,
	не, има нещо тук — направо ти личи?

	__АКАСТ__
	По дяволите, аз не виждам хич причина
	човек да страда и съдбата да проклина.
	Какво ми липсва тук — все още аз съм млад,
	пък и рода ми — род известен и богат,
	а знаем, щом ни е такова потеклото,
	и положение ни дава в обществото;
	за любовта пък хич да не говорим — там
	най-много ми върви — поне го виждаш сам;
	едно ли мое най-галантно приключение
	привличало е тук общественото мнение.
	И вкус, и бляскав ум събрани са у мен,
	за събеседник и съветник съм роден;
	очакват мислите си първи да изложа
	в театъра — и там все гледат в мойта ложа,
	да видят от кои места съм впечатлен,
	та в тоя миг и те да ръкопляскат с мен.
	Висок и строен съм, в лицето си ме бива —
	с прекрасни зъби и усмивка най-щастлива.
	А как се нося — без хвалби, не виждам друг
	да може лесно да ми се опре и тук.
	Ценят, обичат ме, не искам да се хваля,
	и слабият ни пол, и другите, и краля.
	Човек, любезни ми маркизе, като мен
	навсякъде ще е щастлив и възхитен.

	__КЛИТАНДЪР__
	Не знам след твоите безброй завоевания
	защо са тия тук въздишки и терзания?

	__АКАСТ__
	Въздишки? Боже мой, не виждам как на мен
	ще ми се случи да въздишам съкрушен.
	Да бях грозник или да ми е друг фасона,
	добре — да се топя по някоя персона,
	да моля тя да се смили, ако ли не,
	да падам в нейните нозе, на колене
	да роня сълзи и с въздишки, и с копнежи
	да чакам някога дано да се разнежи.
	О, не, маркизе, не, не съм аз като вас —
	ония, дето май обичате в аванс.
	В една красавица, каквото да открия,
	не струва повече, да, да, от мен самия;
	и моето сърце тук има си цена
	и правило би чест на не една жена;
	ще може лесно да се изравни везната,
	когато и мъжът тежи като жената.

	__КЛИТАНДЪР__
	Защо си мислиш, че и тук си тъй ценен?

	__АКАСТ__
	Защото нещо са показали към мен.

	__КЛИТАНДЪР__
	Така си мислиш ти, обаче въобще не е
	така и просто тук си в пълно заблуждение.

	__АКАСТ__
	Добре де, заблуден съм, тъна в пълен мрак.

	__КЛИТАНДЪР__
	Кажи защо така уверен си все пак?

	__АКАСТ__
	Подвел съм се…

	__КЛИТАНДЪР__
					Какво ти дава основание?

	__АКАСТ__
	Заблуда е.

	__КЛИТАНДЪР__
			Дали пък всичкото това не е…

	__АКАСТ__
	Заблуда, казах ти…

	__КЛИТАНДЪР__
						… Самата ли мадам
	ти даде таен знак? Кажи, кажи да знам?

	__АКАСТ__
	Не, не, отблъснат съм…

	__КЛИТАНДЪР__
						Кажи, тук нещо става…

	__АКАСТ__
	Разбрах — не съм желан.

	__КЛИТАНДЪР__
							Недей се подценява.
	Защо си тъй щастлив, недей се инати?

	__АКАСТ__
	О, не, нещастен съм, щастливият си ти,
	направо много ми се на главата струпа
	и може тия дни да си надена клупа.

	__КЛИТАНДЪР__
	Ох, нека, драги ми маркизе, сложим ред
	в приятелския спор — та, който по-напред
	докаже — ама пръв и в схватка най-почтена! —
	че само него е избрала Селимена,
	веднага другият оттегля се, но пак
	не ще му бъде ни съперник, нито враг.

	__АКАСТ__
	А, ето разговор за благородни хора —
	съгласен съм, това е изходът от спора,
	шшт…


#	Втора картина

N	Селимена, Акаст, Клитандър

	__СЕЛИМЕНА__
		Още ли сте тук?

	__КЛИТАНДЪР__
						Държа на любовта.

	__СЕЛИМЕНА__
	Карета чух, че спря пред пътната врата,
	но кой ще е?

	__КЛИТАНДЪР__
				Не знам.


#	Трета картина

N	Селимена, Акаст, Клитандър, Баск

	__БАСК__
						Госпожо, Арсиноя
	на гости е дошла.

	__СЕЛИМЕНА__
					Ах, боже, тази кой я
	е канил?

	__БАСК__
			Долу е при Елианта…

	__СЕЛИМЕНА__
								Ах,
	защо се влачи тук така и не разбрах!

	__АКАСТ__
	Благочестивата си собствена персона
	да ни представи…

	__СЕЛИМЕНА__
					Да, личи й по фасона,
	като я знам каква е тая нейна стръв —
	да пипне някого, ама къде такъв!
	Направо мъка й е, мира просто няма,
	когато се въртят край някоя по двама,
	понеже никой хич не я поглежда тук —
	светът е сляп и тя на всичките напук
	под мнимия покров на скромността фалшива
	не друго — страшната си самота прикрива;
	за скромния й чар навярно я е страх
	и нещо щом не е за нея, то е грях!
	Направо по Алцест е луднала — за тоя
	човек на всичко е готова Арсиноя;
	понеже вижда го как той е заслепен —
	направо чувства се ограбена от мен
	и свойта ревност тъй несръчно тя прикрива,
	че отдалече й личи, че е ревнива;
	такава глупост е, повярвайте, това,
	че напоследък аз издържам я едва
	и…


#	Четвърта картина

N	Арсиноя, Селимена, Клитандър, Акаст

	__СЕЛИМЕНА__
		Боже мой, каква приятна изненада!
	Такова щастие, мадам, се рядко пада.

	__АРСИНОЯ__
	Отдавна ви дължа визитата, мадам.

	__СЕЛИМЕНА__
	Ах, боже мой, добре, че минахте насам.

N	(Клитандър и Акаст излизат, смеейки се.)


#	Пета картина

N	Арсиноя, Селимена

	__АРСИНОЯ__
	Добре, че двамата си тръгнаха веднага.

	__СЕЛИМЕНА__
	Да седнем, моля ви…

	__АРСИНОЯ__
						Да, просто се налага,
	едно приятелство крепи се днес, мадам,
	на важните неща, а те са, както знам,
	честта и нашето неопетнено име,
	та затова сега и мен така боли ме,
	дойдох, защото се засегна вашта чест,
	приятелството — то ме води тук и днес.
	На гости вчера бях в компания почтена,
	където разговор за вас се пак начена,
	за начина ви на живот е плъзнал слух
	и нищо ласкаво, повярвайте, не чух,
	тълпа поклонници ви пълнели салона,
	защото сте била към всички благосклонна,
	тъй строги бяха те в гнева си, че едвам
	успях да понеса нападките, мадам.
	Досещате се на чия страна била съм,
	не можех техните нападки да понасям
	и извинения все търсех, да речем,
	че сте с добра душа, че да — но не съвсем.
	Но вие знаете, че много често има
	И ситуация съвсем неизвинима;
	така че трябваше да потвърдя, за срам,
	че вие също тъй виновна сте, мадам,
	че доста лошо се държите в обществото,
	че повод давате за всичко тук, каквото
	шушука се за вас, а можете добре
	да ги накарате сама това да спре.
	Не вярвам, вярно е, на тая празна врява,
	опазил ме е Бог от мнителност такава!
	Но пада сянка на съмнение, уви,
	почтеният човек по пътя прав върви.
	Да се надявам, че не ще ме обвините,
	че ви чета морал и вярвам на лъжите;
	от чиста грижа и привързаност, мадам,
	реших аз чутото сега да ви предам.

	__СЕЛИМЕНА__
	Благодаря, мадам, направо много мило,
	че вашето сърце за мене се е свило,
	и аз със същото ще ви отвърна днес,
	защото също се засегна вашта чест.
	Понеже казахте ми всичко тук, каквото
	за мен се чува и шушука в обществото,
	сега — нали съм ви приятелка и аз —
	ще чуете какво говори се за вас.
	И аз на гости бях, да, има два-три дена,
	в една компания известна и почтена
	и стана дума за почтеност и не знам
	как изведнъж за вас се сетиха, мадам,
	че вашта скромност и невинност, и покорност
	били двуличие и истинска притворност,
	че правите се уж на строга днес
	и тия приказки за мъдрост и за чест,
	и тия викове, и тоя шум да Бога
	за нищо — нещо, и присъдата ви строга,
	и тоя поглед горд, на другите напук,
	и снизходителност към всичко живо тук,
	и поучения и лекции безкрайни
	най-често за неща невинни и случайни,
	та всичкото това, повярвайте ми, там
	единодушно бе отречено, мадам.
	Защо, разправяха, се прави на невинна,
	когато има тя и друга половина?
	Че моли се — добре, но често без пари
	държи слугите си и бие ги дори.
	Щом влезе в църквата, направо е светица,
	а вън се пудри и тъкми за хубавица.
	Не може да търпи картини с голота,
	но няма против май да бъде гола тя.
	Аз тутакси заех се с вашата защита
	и скочих срещу тях на нож, но кой те пита
	и всички гракнаха веднага срещу мен,
	защото всеки там бе твърдо убеден,
	че най-добре ще е да гледа Арсиноя
	не чуждия живот какъв е, ами своя,
	Да види себе си по-хубаво, преди
	сама над другите присъди да реди;
	че трябва най-напред безукорни да бъдем,
	а после грешките на другите да съдим,
	защото има кой към нас да бъде строг,
	и тоя някой тук посочил го е Бог.
	Да се надявам, че не ще ме обвините,
	че ви чета морал и вярвам на лъжите,
	от чиста грижа и привързаност, мадам,
	реших аз чутото сега да ви предам.

	__АРСИНОЯ__
	Макар и аз да ви благодаря горещо,
	не съм очаквала от вас такова нещо
	по туй как скочихте веднага срещу мен
	разбирам, че е бил духът ви уязвен.

	__СЕЛИМЕНА__
	О, не, напротив, не, защо не разберете,
	че полза от това ще имаме и двете
	и да излезем от заблудите, мадам,
	в които тънем тук и двете май, за срам.
	Ще трябва само да не смятаме за хули
	нещата, дето сме една за друга чули,
	ами да тичаме веднага у дома —
	да чуе същото и другата сама.

	__АРСИНОЯ__
	Ах, скъпа, никой тук не ще ми повлияе,
	за мене само ще злословят, да, така е.

	__СЕЛИМЕНА__
	Тук всеки може да ни хвали и кори,
	зависи от ума и възрастта дори.
	За всичко идва ред: любовни приключения,
	а после трябва ум, след туй нравоучения.
	Защо да бързаме, ще стигнем и до там,
	когато отлетят годините, мадам;
	добро прикритие за участта нелека,
	кой знае, може би по вашата пътека
	и аз ще тръгна, да — това е възрастта,
	но кой на двадесет ти гледа мъдрост, а?

	__АРСИНОЯ__
	Какво за възрастта все дуднете ми тука,
	чак тъпанчетата направо ще ми спука, —
	като клепало е досадният ви глас —
	не виждам разлика голяма между нас,
	та възрастта си да ми тикате в очите
	и някак си така дано ме огорчите.

	__СЕЛИМЕНА__
	Не знам защо, мадам, обиждате се тук
	и сърдите ми се като на никой друг?
	Какво виновна съм за вашите терзания?
	Как да накарам да приемат вашта мания?
	Това, че в другите разпалвам аз любов,
	че се въртят край мен и всеки е готов
	да ме дари с неща, така от вас желани —
	не съм го искала, ни може да се брани:
	вземете го сама, вземете го, макар
	че трябва за това поне и малко чар.

	__АРСИНОЯ__
	И вие смятате, че трябва да се бори
	човек за повече подобни ухажори,
	като че ли това е трудно за жена,
	готова да плати най-скъпата цена!
	Но кой, кажете ми, ще ви повярва, драга,
	че просто току-тъй, нали, ви търкат прага,
	обзети само от невинна чиста страст,
	и само нежната душа ценят у вас?
	Светът да не е сляп за работи такива:
	жената може и да е, мадам, красива,
	да буди чувства, да разбива всяка гръд,
	но след почтената тълпи не се влекат.
	Един е изводът и той важи за всяка —
	не даваш ли аванс, недей поклонник чака,
	не ще ти се яви за черните очи,
	тук всичко плаща се, и то добре личи,
	така че вашата неотразима слава
	дотам внимание, уви, не заслужава;
	и ваште прелести не са пък чак дотам,
	та отвисоко да ме гледате, мадам,
	ако завиждах аз на славната ви плячка,
	защо да не вървя след вас на всяка крачка
	и без да се щадя да действам като вас —
	безброй любовници бих имала и аз.

	__СЕЛИМЕНА__
	Е, тръгвайте, мадам, вървете подир мене,
	щом тайната е там, да видим как с вървене
	и без…

	__АРСИНОЯ__
		Е, стига де, не ми четете реч,
	мадам, боя се, че отиваме далеч.
	Аз бих прекъснала и тръгнала веднага,
	но още няма я каретата ми, драга.

	__СЕЛИМЕНА__
	Какво говорите, не бързайте, мадам,
	аз може да не съм приятна чак дотам,
	но затова пък тук след всичките страдания
	очаква ви къде по-хубава компания,
	ей, господинът е пристигнал у дома,
	ще си побъбрите, напускам ви сама.



#	Шеста картина

N	Алцест, Селимена, Арсиноя

	__СЕЛИМЕНА__
	Алцест, налага се да драсна два-три реда,
	ужасно спешно е; след милата беседа
	оставям ви с мадам, бъдете тъй добри
	и за постъпката недейте ме кори.


#	Седма картина

N	Алцест, Арсиноя

	__АРСИНОЯ__
	И тъй, да поседим сами известно време,
	дордето надвечер каретата ме вземе,
	за мен това ще е, признавам ви, Алцест,
	направо истинска наслада, а и чест.
	Така е с хората с такова положение,
	пораждат мигом в нас любов и уважение;
	не знам какъв ли чар е скрит във вас, но аз
	усещам някакво влечение към вас.
	Бих искала добре на вас да гледат в двора,
	защото нужни са такива свестни хора,
	направо страдам, че какъвто сте почтен,
	не са се сетили за вас до тоя ден.

	__АЛЦЕСТ__
	За мене ли? Я виж! Нима си заслужава?
	Какво направил съм за нашата държава?
	С какво съм блеснал, та да парадирам сам,
	че дворът бил към мен несправедлив, мадам?

	__АРСИНОЯ__
	А тия, дето с тях е тъй любезен дворът,
	нима за подвизи ще могат да говорят!
	На подвига не му е бил дошъл редът,
	но трябва вашите достойнства да ценят
	преди…

	__АЛЦЕСТ__
		Ах, боже мой! Достойнствата? Така ли?
	Защо да чакаме от двора все похвали?
	На двора надали ще му е чак дотам
	да търси в хората достойнствата, мадам.

	__АРСИНОЯ__
	Достойнството само за себе си говори.
	Така е, като вас направо няма втори,
	ще ви призная на ухо, че оня ден
	големи хора ви разхвалиха пред мен.

	__АЛЦЕСТ__
	Кого ли днес, мадам, не го ей тъй ласкаят;
	притворно време и не му се вижда краят.
	Навсякъде едно: достойнства, слава, чест.
	Не е голяма чест да те похвалят днес,
	до гуша ми дойде от ласки и възхвали,
	ей на — лакея ми във вестника го дали.

	__АРСИНОЯ__
	Не, трябва нещо да направите, Алцест,
	за двора, а пък щом окаже ви се чест,
	ще се отворят и очите на мнозина.
	Недейте се муси и цялата машина
	ще я задвижа аз; на мене тъй държат
	и значи има кой да ви проправи път.

	__АЛЦЕСТ__
	Не искам пътища ни гладки, нито нови,
	това ще сложи на нозете ми окови,
	не ме е Бог създал да съм придворен аз,
	душата ми не ще изтрае там и час.
	Не знам играта им и хитра, и изкусна,
	та там да издържа и корени да пусна,
	един е моят дар — да бъда смел и прям,
	а за увъртане не ставам аз, мадам.
	Ако не може да прикрива свойте мисли,
	човек за двора хич не бива и да мисли.
	Разбира се, навън не ще ти провърви —
	не дават титли там, ни почести, уви!
	Но има и добра страна това лишение,
	спестява не едно жестоко унижение
	и те избавя от глупци и от хвалби
	на стихотворните им глупави творби,
	от острия език на тъпите маркизи
	и от досадата на дамските капризи.

	__АРСИНОЯ__
	Да, двора нека го оставим настрана,
	но вашата любов — това като жена
	ви казвам — просто ме изпълва с изненада,
	стрелата ви в целта изобщо не попада.
	За по-добра съдба достоен сте, Алцест,
	а вие на кого направили сте чест…

	__АЛЦЕСТ__
	Но моля ви, това не е ли Селимена,
	приятелката ви — бъдете откровена?

	__АРСИНОЯ__
	Така е, да, но мен душата ми кърви,
	като я виждам как тя мъчи ви, уви!
	Като ви гледам тъй — и страда съвестта ми
	и ще ви кажа, че направо тя ви мами!

	__АЛЦЕСТ__
	Това за мене е приятелският жест,
	безкрайно задължен съм ви за тая чест.

	__АРСИНОЯ__
	Приятелка е, да, но нейната измяна
	към милия човек за мене е презряна;
	как ловко мами ви, с усмивка на лице.

	__АЛЦЕСТ__
	Възможно е, мадам, в човешкото сърце
	кой би надникнал; но сърцето как ви дава
	да ми направите услуга чак такава.

	__АРСИНОЯ__
	Но господинът май не ще да разбере.
	Не трябваше да ви го казвам най-добре.

	__АЛЦЕСТ__
	Не. В тая работа най-тягостното нещо
	са недомлъвките, звучат почти зловещо,
	веднъж започне ли — човек да не мълчи;
	дано отворят се и моите очи.

	__АРСИНОЯ__
	Добре, щом искате, веднага ще пролея
	обидна светлина, та сам дано чрез нея
	се убедите, че виновна е сама.
	Е, дайте ми ръка, да идем у дома;
	там доказателство ще дам за Селимена,
	че тя изменя ви с готовност неизменна,
	а щом в гърдите ви утихне тая страст,
	все с нещо друго ще ви утешим и вас.


>	Четвърто действие

#	Първа картина

N	Елианта, Филинт

	__ФИЛИНТ__
	Не, по-почтен човек не съм видял до днеска
	и тая работа за малко да оплеска;
	оттук подхващаха съдиите, оттам,
	но той на всичко се опъваше, мадам,
	какви ли не дела, какви ли не интриги
	са виждали, това обаче изуми ги.
	Не, господа, дори във всичко да е прав,
	не ме насилвайте по тоя параграф.
	Защо се сърди и търчи в съда веднага,
	това, че пише зле — не го на чест засяга,
	какво обидно е, какво не му е в ред
	и честен мъж да е бездарен стихоплет:
	тук, види се, честта за аргумент не става!
	Признавам: умен е, достоен е, със слава,
	прочут и в танца, и на бойното поле,
	каквото искате, но просто пише зле.
	Ще го възхваля тук, пред вас, и то веднага
	че е добър ездач, че той е първа шпага,
	но за куплетите — покорен ваш слуга.
	Не бива повече да пише отсега,
	освен ако… освен… освен, ако това не е
	единствено под страх от смъртно наказание.
	Какво ще станеше, ако не бе склонил
	поне да промени ужасния си стил;
	за него и това бе вече доста много:
	— Мосю, простете ми, че съдя ви тъй строго,
	сърдечно бих желал да сте такъв поет,
	че да направите един добър сонет.
	И ги накараха да се прегърнат смело
	и точка сложиха на смешното им дело.

	__ЕЛИАНТА__
	Наистина Алцест направо е чудак,
	но аз харесвам го и го ценя все пак,
	такава искреност, направо е загадка —
	и смелост трябва тук, и благородство, рядка
	е тази преданост, особено пък днес.
	Да може всичките да са като Алцест.

	__ФИЛИНТ__
	Направо странно ми се вижда и на мене,
	като го гледам как в страстта си заслепен е,
	при тия качества, с които е дарен,
	се чудя просто как държи го още в плен
	и как възможно е дори, в последна сметка,
	да е изобщо в плен на вашта братовчедка.

	__ЕЛИАНТА__
	Това е любовта — тук разумът мълчи,
	нещата други са в две влюбени очи
	и всички доводи, харесват ли се двама,
	не струват нищо и от думи полза няма.

	__ФИЛИНТ__
	Като ги гледате, дали е той любим?

	__ЕЛИАНТА__
	Такива работи не можем да твърдим.
	Обича ли го тя? Кой може тук да каже
	сърцето, че и то се колебае даже;
	човек обича, без да знае някой път,
	друг път внушава си, че влюбен е до смърт!

	__ФИЛИНТ__
	Аз мисля, че Алцест у вашата роднина
	ще страда доста и съдбата ще проклина;
	ех, моето сърце да можех да му дам,
	той щеше другаде да гледа днес, мадам,
	и вашта доброта би предпочел — не крия,
	това направил бих и аз, и аз самия.

	__ЕЛИАНТА__
	Не ща да си кривя душата, нито с финт
	да се измъквам — прав сте, казвам го, Филинт,
	но против чувствата му не роптая, даже
	сърцето ми — и то държи да го докаже;
	бих искала, ако зависеше от мен,
	да бъде още днес и бракът им скрепен.
	Обаче ако тъй — в живота всичко става —
	реши, че любовта му тя не заслужава,
	а той нуждае се от истинска любов —
	аз бих отвърнала на неговия зов;
	това, че тя го е отблъснала — това е,
	което ама хич не ще ми повлияе.

	__ФИЛИНТ__
	Аз също няма да ви укоря, мадам,
	за чувствата ви, за сърдечния ви плам:
	той също може да го потвърди — добре го
	познавате — това му казах и на него.
	Но ако тях все пак обвърже ги Химен
	и вие вече сте свободна — и за мен
	спомнете си, с любов и преданост гореща
	към вашта доброта веднага съм насреща:
	ще съм признателен за тоя дар голям,
	от който той очи отвърнал е, мадам!

	__ЕЛИАНТА__
	Шегувате се май!

	__ФИЛИНТ__
					О, не, мадам, за бога!
	Душата си излях: не, повече не мога —
	отдавна чаках за един такъв момент,
	че няма нещо днес по-важно тук за мен.


#	Втора картина

N	Алцест, Елианта, Филинт

	__АЛЦЕСТ__
	Ах, дайте ми съвет, мадам, такава гнусна
	подла гавра, не, не мога да допусна…

	__ЕЛИАНТА__
	Какво е станало? Защо сте тъй вбесен?

	__АЛЦЕСТ__
	Направо ще умра, не, свършено е с мен,
	да бяха всичките стихии връхлетяли
	едва ли биха ме засегнали, едва ли…
	край… свърши… любовта… не, нямам думи, не…

	__ЕЛИАНТА__
	Но успокойте се, кажете ми поне…

	__АЛЦЕСТ__
	О, небеса, нима такава прелест може
	да крие толкова коварство? Мили боже!

	__ЕЛИАНТА__
	Какво ви е все пак?

	__АЛЦЕСТ__
						Ах, всичко рухна в прах,
	тя… тя… предаде ме… уби ме вече, ах,
	не е за вярване такова… Селимена…
	Ах, Селимена ме измами… точно мен, а?

	__ЕЛИАНТА__
	Но доказателства са нужни тук Алцест.

	__ФИЛИНТ__
	Навярно някакво съмненийце и днес —
	и вие скачате със своите химери…

	__АЛЦЕСТ__
	Ах, стига, моля ви, все той ще се намери…

N	(На Селимена)

	Не ви говоря аз, мадам, току-така —
	писмо, написано от нейната ръка,
	писмо с адреса на Оронт успях да хвана
	и то говори ми за нейната измяна;
	Оронт — за него пък не бих се сетил чак,
	че може да ми е съперник или враг.

	__ФИЛИНТ__
	Едно писмо не е достатъчна причина
	и може тя да се окаже най-невинна.

	__АЛЦЕСТ__
	Мосю, упорството ви няма ли да спре,
	за свойте работи мислете по-добре.

	__ЕЛИАНТА__
	Смирете си гнева, обиди като тия…

	__АЛЦЕСТ__
	Единствено пред вас, мадам, ще се разкрия;
	пред вас сърцето ми разкрива се сега,
	дано олекне му от дивата тъга.
	Да отмъстите на коварното създание,
	да отмъстете му — и с удар най-суров!

	__ЕЛИАНТА__
	Да отмъстя? Но как?

	__АЛЦЕСТ__
						Със своята любов.
	Вземете мястото й в мойта гръд ранена —
	така ще отмъстя и аз на Селимена;
	с дълбока, искрена любов, със силна страст
	жестоко тоя път ще я накажа аз,
	със свойта преданост, със свойто обожание
	към друго, по-добро и предано създание.

	__ЕЛИАНТА__
	Съчувствам ви и знам, че страдате, Алцест,
	дори сърцето си предлагате ми днес,
	но може болката да не е чак такава,
	че чак да се стреми човек да отмъщава.
	Една обида от любимо същество
	минава лесно и забравяш за какво
	била е; трябва тук наистина причина,
	любимата, дори с вина, е пак невинна
	и ти отстъпваш й, дори и да си прав;
	гневът на влюбен — че нима това е гняв!

	__АЛЦЕСТ__
	Не, не, мадам, о, не — след смъртната обида
	ще скъсам, повече не искам да я видя;
	не, няма връщане — в това съм убеден,
	да пукна, ако я погледна някой ден.
	А, ето я, гневът ми взе да се надига,
	сега разкривам й тук цялата интрига
	и ще положа сам във вашите ръце
	избавеното си от подлостта сърце.


#	Трета картина

N	Селимена, Алцест

	__АЛЦЕСТ__ _(настрани)_
	О, Господи! Гнева си как да обуздая?

	__СЕЛИМЕНА__
	Какво е станало, Алцест? Каква е тая
	изнервеност, защо сте жълт като листо
	и мрачни погледи ми хвърляте? Защо?

	__АЛЦЕСТ__
	Защото няма по-коварна и зловеща
	душа от вашата, защото се не среща
	такава подла твар ни в тоя грешен свят,
	ни даже в бездните на зейналия ад.

	__СЕЛИМЕНА__
	Какъв любезен тон, фриволности младежки.

	__АЛЦЕСТ__
	Ах, стига приказки, не ми е хич до смешки:
	на ваше място бих почервенял от срам;
	и доказателство веднага ще ви дам —
	не се е току-тъй възбунила душата,
	не ми е пламнала без нищо и главата,
	това съмнение, загнездило се в мен,
	че се преструвате, уви, от ден на ден
	растеше и сега към тоя ход ме тласна,
	защото зная, че роден съм под нещастна
	звезда, но хич не се надявайте, мадам,
	че без да отмъстя, ей тъй ще се предам,
	аз знам, че чувството пристига и не пита,
	че идва изведнъж и просто ни връхлита,
	че няма в любовта насила победен —
	сърцето тук само избира своя плен.
	А нямаше така да се терзая, драга,
	ако ми кажехте самичка и веднага,
	че нямам шанс при вас — защо да ви виня,
	пред злия жребий щях глава да преклоня!
	Но да раздухвате с лъжлив обет пожара,
	си е предателство, направо е поквара
	и аз не зная мъст достойна за това.
	Едва се сдържам тук, повярвайте, едва!
	Направо болен съм, изменнице лукава,
	не съм на себе си, не знам какво ми става,
	на смърт ранен от вас, обхванат съм от бяс,
	почти изгубил съм разсъдъка си аз
	и тази ярост ме души и ме задавя,
	и вече се боя, че нещо ще направя.

	__СЕЛИМЕНА__
	Какъв е тоя гняв, отде е тоя смут?
	Кажете, откога наистина сте луд?

	__АЛЦЕСТ__
	Откакто моят дух започна да отпива
	от сладкия ви взор отровата горчива,
	която вземал съм за истински нектар,
	измамнице — да, да, жена с измамен чар!

	__СЕЛИМЕНА__
	Каква измама пак, отново ли измама?

	__АЛЦЕСТ__
	Какво двуличие! Артистка — дума няма!
	Но аз ви уличих, това ви провали —
	я вижте, почеркът е вашият, нали?
	Това писмо, мадам, добре за вас говори
	и няма повече защо човек да спори.

	__СЕЛИМЕНА__
	Това ли, значи, ви докара чак до там?

	__АЛЦЕСТ__
	А вие, вие… не изгаряте от срам!

	__СЕЛИМЕНА__
	Защо ще трябва да изгарям, ми кажете?

	__АЛЦЕСТ__
	Какво, преструвки пак, без срам от греховете?
	Макар без подпис, е от вас, нали така?

	__СЕЛИМЕНА__
	Да, да — излязло е от моята ръка!

	__АЛЦЕСТ__
	И вие гледате го, без да ви сконфузи
	и без дори от срам да пламнат ваште бузи.

	__СЕЛИМЕНА__
	Е, вие — виждам — сте направо помрачен.

	__АЛЦЕСТ__
	Какво! Отричате разкритото от мен!
	След тия чувства към Оронт какво остава:
	за мен — обидата, за вас — позорна слава!

	__СЕЛИМЕНА__
	Оронт! Че кой твърди, че е за него то?

	__АЛЦЕСТ__
	Които дадоха ми го, мадам… защо? —
	дори да е за друг, какво се тук променя,
	сърцето ми кърви и хич не ме е еня
	кому сте писали — вината е вина!

	__СЕЛИМЕНА__
	Ако съм писала на някоя жена?
	Виновна ли съм пак? И повод ли за рана е?

	__АЛЦЕСТ__
	Ах, пак увъртате, чудесно оправдание.
	Я гледай как не съм се сетил за това,
	че то веднага от гнева ме отърва…
	Лукавствата ви май са вече и нелепи!
	Или си мислите, че хората са слепи?
	Да видим докъде, мадам, ще продължи
	нахалството ви днес — и с колко ли лъжи?
	Щом казвате, че до жена било писмото,
	какво ще кажете за тая жар, защото
	една жена така не пише на жена,
	сега ще прочета…

	__СЕЛИМЕНА__
	Шегите настрана,
	не ми е до това да слушам как с наслада
	ще гъгнете пред мен каквото ви допада!

	__АЛЦЕСТ__,
	Не, не, недейте се вълнува чак дотам,
	а обяснете ми ей тук това, мадам.

	__СЕЛИМЕНА__
	Не, няма да чета, махнете се веднага,
	какво си мислите — мен хич не ме засяга.

	__АЛЦЕСТ__
	Но докажете ми, че вашето писмо
	е до жена — че то не би могло само…

	__СЕЛИМЕНА__
	Не, то е до Оронт; за радост и на мене
	и той ми писа, че от мене запленен е,
	аз обожавам го и слушам го в захлас,
	каквото кажете — това и правя аз,
	мислете си, че аз не съм за нищо права,
	но само, моля ви, недейте ми додява.

	__АЛЦЕСТ__ _(настрани)_
	О, Господи, какво жестоко същество,
	от камък ли е туй сърце, или какво?
	Тук гневният съм аз, на мене зле ми става,
	а тя оплаква се, а тя ми вдига врява!
	И тя, след многото съмнения и скръб
	отново взема връх и ми обръща гръб,
	и пак сърцето ми, макар да се отрови,
	е склонно да влече огромните окови
	и няма сили да отблъсне и презре
	онази, дето го оплете тъй добре!

N	(на Селимена)

	Ах, знаете добре, мадам, за слабостта ми,
	и я използвате след всичките измами,
	и жалка жертва на коварния ви взор
	аз срещам и сега, уви, от вас отпор!
	Не са ми — зная — хич напразни страховете,
	но оправдание поне си намерете,
	кажете за това невинно писъмце,
	и аз държа да сте с развързани ръце,
	кажете ми, че скъп съм ви, макар насила,
	и аз насила ще река, че сте ми мила.

	__СЕЛИМЕНА__
	Такава ревност, не — за мен сте полудял,
	не заслужавате ни обич, нито жал;
	бих искала да знам кой тук ще ме накара
	да падна чак дотам сред низост и поквара;
	ако сърцето ми към друг се устреми,
	не можем ли това да изясним сами?
	Какво — и чувствата в душата ми открита,
	и те ли малко са за моята защита?
	Какви съмнения при тоя тук гарант?
	Не е ли моят дух направо подигран?
	Какво усилие му струва на сърцето
	да си признае, че от обич е обзето;
	честта на пола ни на страстите е враг
	и тя ни пречи да прекрачим тоя праг,
	но щом го сторим и душата се разкрие,
	защо в съмнения ще се топите вие?
	А после тук съзирате мотив
	за подозрения — не ви е никой крив,
	ама и аз съм си виновна — дума няма,
	че моята любов към вас е тъй голяма.
	Каква глупачка съм — свещена простота! —
	че и сега към вас питая доброта;
	да дам сърцето си на друг, това остава —
	да има за какво да страдате тогава.

	__АЛЦЕСТ__
	Ах, пак! Предателка! Нали съм пръв глупак,
	със сладки приказки залъгвате ме пак,
	и хич нехаете какво ми е в душата,
	но няма как — не се върви срещу съдбата;
	да видим докога това ще продължи —
	да ме предавате с измами и лъжи.

	__СЕЛИМЕНА__
	Не ме обичате тъй, както подобава.

	__АЛЦЕСТ__
	Не, не, обичам ви — и то със страст такава,
	с каквато никой друг, мадам, не би могъл;
	такава силна, че понякога съм зъл.
	Да, никой друг не ща във вас да се заглежда;
	да сте изпаднала, без капчица надежда,
	небето, дето тъй ви с хубост надари,
	да ви оставяше без титла, без пари,
	та моето сърце от радост да прелива,
	че то във вашата съдба несправедлива,
	се е намесило и видя окрилен,
	че свойто щастие дължите го на мен.

	__СЕЛИМЕНА__
	По странен начин ми желаете доброто!
	Дано не стигаме дотам, Алцест, защото…
	А, ей го Дюбоа, куриозен господин.


#	Четвърта картина

N	Селимена, Алцест, Дюбоа

	__АЛЦЕСТ__
	Какво е станало, че си такъв един…
	Е?

	__ДЮБОА__
		Господине…

	__АЛЦЕСТ__
					Е!

	__ДЮБОА__
						Тсст. Тайна. Госпожата?

	__АЛЦЕСТ__
	Е, казвай, де!

	__ДЮБОА__
					На зле са тръгнали нещата.

	__АЛЦЕСТ__
	Какво?

	__ДЮБОА__
		Да кажа ли?

	__АЛЦЕСТ__
					Високо говори!

	__ДЮБОА__
	Да няма някой тук?

	__АЛЦЕСТ__
					Ах, стига вече спри,
	ще казваш ли?

	__ДЮБОА__
				Да, да — да бягаме веднага!

	__АЛЦЕСТ__
	Какво?

	__ДЮБОА__
		Че казах ви — ще трябва да се бяга.

	__АЛЦЕСТ__
	Защо?

	__ДЮБОА__
		Да бягаме оттук…

	__АЛЦЕСТ__
						Но как така?

	__ДЮБОА__
	Ей тъйка — както сме, недейте се тутка.

	__АЛЦЕСТ__
	Какви ги плещиш пак? Ах, дявол да те вземе!

	__ДЮБОА__
	Да хукнем през глава, мосю, дорде е време!

	__АЛЦЕСТ__
	Главата аз ще ти отрежа, разбери,
	не ми ли обясниш, и тъй — броя до три.

	__ДЮБОА__
	Мосю, един човек, облечен в черно, значи,
	направо в кухнята, такова, ни се влачи
	и носи някаква хартия там с печат,
	и букви има — да ти се завие свят,
	не можеш нищичко прочете — дребно вредом,
	ще трябва от съда да е, като го гледам.

	__АЛЦЕСТ__
	Добре де — и какво? Защо е тоя страх,
	защо за бягство ми бърбориш — не разбрах?

	__ДЮБОА__
	То, щото преди час… е, час и половина,
	и някакъв човек, мосю, към нас намина
	по спешност, вика, тъй де, да ви бил видял,
	но щото нямаше ви, пък и бил разбрал,
	че аз старая се, реши, че и слугата…
	Ох, как се казваше… На, щукна ми в главата.

	__АЛЦЕСТ__
	Направо ми кажи какво ти каза той…

	__ДЮБОА__
	Абе, от вашите приятели… но кой…
	Било опасно и пристигнал да ви каже,
	че може да опре и до затвора даже.

	__АЛЦЕСТ__
	Не ти ли каза за какво, поне да знам…

	__ДЮБОА__
	Мастило каза и хартия да му дам
	и два-три реда той ви драсна на коляно,
	та да се сетите какво е по-отрано.

	__АЛЦЕСТ__
	Я дай…

	__СЕЛИМЕНА__
		Какво ще е, обърках се съвсем…

	__АЛЦЕСТ__
	И аз не знам, но ей сега ще разберем,
	какво се туткаш пак, вади го, ти говоря!

	__ДЮБОА__ _(след като дълго е търсил писмото)_
	Но аз, мосю, съм го забравил в коридора.

	__АЛЦЕСТ__
	Не знам какво да те…

	__СЕЛИМЕНА__
						Побързайте, Алцест,
	ще трябва мерки да се вземат още днес.

	__АЛЦЕСТ__
	Съдбата, види се, не спира да се пречка
	да разговарям с вас — засечка след засечка,
	но аз все пак отпор последен ще й дам,
	така че пак съм тук довечера, мадам.


>	Пето действие

#	Първа картина

N	Алцест, Филинт

	__АЛЦЕСТ__
	На, вече казах ви, че пътят ми избран е…

	__ФИЛИНТ__
	Но не е казано, че трябва да се хване…

	__АЛЦЕСТ__
	Не ми разправяйте, а чуйте по-добре —
	избран е пътят и не ще ме нищо спре,
	в това порочно и коварно наше време
	все нещо трябва тук човек да предприеме;
	срещу противника ми всичко бе до днес —
	и факти, и закон, и истина, и чест,
	разбраха всички, че съм прав, и пред Темида,
	спокойно мислех си, ще мога да отида,
	но на, съдбата пак скроила ми кюляф —
	загубих делото, макар и да съм прав.
	Да тържествува той, за честен да се смята,
	когато низостта му е навред позната!
	Че мен ме удуши — не е дотам беля,
	но на закона, тъй, подлецът му, подля
	вода; с преструвките, с лукавите си нрави
	измами правото, успя да го направи.
	Така бе увенчан позорът му, за срам,
	не стига туй, ами отишъл по-натам —
	и книжка някаква успя да напечата
	и после пуснал слух, че моя е творбата;
	а тя не се чете, един такъв пасквил,
	обаче той навред е вече разтръбил,
	че авторът съм аз; Оронт — това и чака,
	веднага включил се в позорната атака!
	Той, дето в двора уж го имат за почтен
	и нищо лошо тук не е видял от мен,
	освен че искрен бях, когато за сонета
	поиска мнение, и дадох му съвета
	да спре да пише, но не мога си криви
	душата — тая е картината, уви!
	И той приписва ми вина — и то голяма,
	и по-опасен враг за мен от него няма!
	Е, няма никога — дори и за хатър —
	да лъжа подло, че сонетът е добър:
	човекът, дявол да го вземе, си остава
	ужасен — все ламти за почести и слава!
	На тях е подчинил живота си и днес,
	и те са и закон, и доблест тук, и чест!
	Но стига вече! Край на мъртвата ви хватка,
	че свободата е на тоя свят най-сладка,
	щом вие вълци сте, озъбени от бяс,
	ще бягам в пустошта, не ща да съм сред вас.

	__ФИЛИНТ__
	Такъв един обрат прибързан ми изглежда;
	Не бива чак така да губите надежда.
	Недейте се коси за гнусната мълва,
	Не вярвам някой да повярва на това,
	Ще видят всички, че следата е лъжлива
	И той на себе си така вода подлива.

	__АЛЦЕСТ__
	Кой? Той ли? Хайде де! На тоя хубавец
	съдът му разреши да бъде пръв подлец!
	Макар да трябва с пръст пред всички да го сочат,
	ще видим утре, че е още по на почит.

	__ФИЛИНТ__
	Това, че пуснал слух за подлия пасквил,
	не виждам как ли би ви някак навредил,
	лъжата лъсва и, разбира се, веднага.
	А пък за делото — недейте хич отлага,
	обжалвайте в съда, възможно е поне
	да преразгледат…

	__АЛЦЕСТ__
					Не, това изобщо не!
	Направо може да ми струва доста нещо,
	но по-добре… С това решение зловещо
	се вижда как е бил законът унизен —
	и даже много по-изгодно е за мен,
	добро свидетелство за днешните ни нрави,
	чудесен атестат за хората лукави.
	Към двайсет хиляди ще дам — добра пара,
	но двайсет хиляди са също тъй добра
	цена за моите нападки и бележки
	срещу човеците с пороци нечовешки.

	__ФИЛИНТ__
	Но все пак…

	__АЛЦЕСТ__
				Все пак, хич недейте тъй дълба,
	нима ви е, мосю, до моята съдба?
	Или ще имате очи да извините
	и да замажете на ужаса следите?

	__ФИЛИНТ__
	Не, не, съгласен съм напълно с вас,
	Алцест, така е — подлости и личен интерес;
	лукавства само и измислени заслуги,
	а трябва хората да бъдат май по-други.
	Обаче за какво се питам, за какво,
	да бягаме пък чак от цяло общество?
	Дори напротив, да — от грешките човешки
	се учим често да не правим нови грешки.
	Какво по-хубаво за нашта доброта?
	Ако навсякъде се срещаше честта
	и ако всичко бе самата добродетел —
	човек тогава хич не би ги и усетил.
	Нали и за това сме надарени с тях —
	да видим в другите порок, поквара, грях;
	и нашето сърце от гордост да прелива…
	Речта ви е, мосю, така медоточива;
	и има истина във вашите слова,
	но просто губите си времето с това.
	Аз мойта истина ви казах — ще замина,
	езикът остър ми е като гилотина,
	каквото казал съм, отсечено е в миг —
	ще патя доста тук, уви, с такъв език.
	Не ща да спорим, ще изчакам Селимена,
	държа да бъде най-подробно известена,
	аз смятам, че сега е сгодният момент
	да разберем дали тя влюбена е в мен.

	__ФИЛИНТ__
	Да я изчакаме при Елианта, горе.

	__АЛЦЕСТ__
	Не, развълнуван съм, не ми се хич говори.
	Качете се, а мен ме оставете сам
	на мойта черна скръб докрай да се отдам.

	__ФИЛИНТ__
	Не е компания за мъж така терзан, та
	отивам и сега ще дойдем с Елианта.


#	Втора картина

N	Селимена, Оронт, Алцест

	__ОРОНТ__
	Да, вие трябва да ми кажете все пак
	дали готова сте да се обвържем с брак.
	Но трябва сигурен да съм във вас до края,
	че колебания не мога хич да трая,
	ако сте трогната от мойта силна страст,
	ще искам лично да го чуя тук от вас.
	И първият залог, мадам, за обичта ви
	ще е това: Алцест дома ви да забрави;
	ще го пожертвате, не ща край мене друг —
	от утре повече да не е стъпил тук.

	__СЕЛИМЕНА__
	Мотив се мъча за гнева ви да намеря,
	но като зная как ценяхте го довчера…

	__ОРОНТ__
	Не е моментът за мъдруване, мадам,
	аз искам чувствата ви по-напред да знам,
	един от двамата избирате веднага —
	мен нищо друго тук сега не ме засяга.

	__АЛЦЕСТ__ _(Излиза от своя ъгъл)_
	Да, да, избирайте, мадам, Оронт е прав,
	и аз желая туй, при целия му гняв,
	и мен насам това желание ме тласна —
	от вас позиция се иска — точна, ясна,
	не мога повече така да страдам аз,
	сега ще разберем какъв съм тук за вас!

	__ОРОНТ__
	И аз не ща, мосю, със свойта страст гореща
	да ви се пречкам и да ви стоя насреща.

	__АЛЦЕСТ__
	И аз не ща, мосю, ревнив или пък не,
	с вас точно да деля каквото и да е!

	__ОРОНТ__
	И ако повече тя вас ви предпочита…

	__АЛЦЕСТ__
	И ако повече тя мен не ме зачита…

	__ОРОНТ__
	… веднага махам се от пътя ви, Алцест…

	__АЛЦЕСТ__
	… от погледа й ще се махна още днес…

	__ОРОНТ__
	Мадам, ще трябва да ни кажете веднага!

	__АЛЦЕСТ__
	Не може повече, мадам, да се отлага.

	__ОРОНТ__
	Не може повече така да продължи.

	__АЛЦЕСТ__
	Кажете който на сърцето ви лежи.

	__ОРОНТ__
	Не виждам изборът защо ви затруднява!

	__АЛЦЕСТ__
	Защо душата ви обърква се тогава!

	__СЕЛИМЕНА__
	О, боже мой, нима опрели сме дотам,
	че разяснения да давам! Аз си знам
	отдавна как стоят, да, да, при мен нещата
	и хич не ми се е объркала душата:
	аз знам добре кого избрала съм от вас
	и няма пречка да не ви го кажа аз,
	но съгласете се, че тук не е прието
	жена да казва кой лежи й на сърцето.
	Не трябва, знаете, неща от тоя род
	да ги приказваме пред толкова народ;
	да видиш от какво душата е обзета —
	това не значи да надничаш чак в корсета;
	по-леко трябва при един такъв момент,
	защото другият ще е сломен от мен.

	__ОРОНТ__
	Не, не, в лицето ни кажете, стига с тая
	уклончивост…

	__АЛЦЕСТ__
					Мадам, и аз това желая,
	направо казвайте нещата как стоят,
	чак толкова не ни щадете тоя път,
	не щете врагове, не щете да сте груба —
	но полза никаква и само е денгуба;
	с едничка думичка кажете ми поне,
	ще смятам иначе мълчането за „не“;
	но пак, мадам, дори при вашето мълчание
	ще гледам моят гняв за мен да си остане.

	__ОРОНТ__
	Разбирам ви добре, мосю, и тоя гняв
	е доста справедлив и сте напълно прав.

	__СЕЛИМЕНА__
	Не мога повече да ви търпя каприза!
	Какво от всичкото това сега излиза?
	Че нищо тук не съм приказвала преди?
	А, Елианта… тя дано ви убеди.


#	Трета картина

N	Елианта, Филинт, Селимена, Оронт, Алцест

	__СЕЛИМЕНА__
	Добре, че тук дойде и мойта братовчедка.
	Ей тия господа от час ми търсят сметка,
	била съм длъжна, без преструвки и лъжи,
	да кажа който на сърцето ми лежи,
	а пък на другия да му река в лицето
	да се не мярка тук, че друг ми бил в сърцето.
	Кажете, може ли да стигнем чак дотам…

	__ЕЛИАНТА__
	Боя се, че съвет не мога да ви дам,
	а и не знам защо така на мен държите,
	щом всичко аз държа да казваме в очите.

	__ОРОНТ__
	Напразно търсите поддръжници, мадам.

	__АЛЦЕСТ__
	Увъртания пак, добри — но не дотам!

	__ОРОНТ__
	Не, не, ще трябва да се наклони везната.

	__АЛЦЕСТ__
	Мълчите, ясни са за всички тук нещата.

	__ОРОНТ__
	Едничко „да“ — и край на вашите беди.

	__АЛЦЕСТ__
	Мълчанието мен ме вече убеди.


#	Четвърта картина

N	Арсиноя, Селимена, Елианта, Алцест, Филинт, Акаст, Клитандър, Оронт

	__АКАСТ__ _(на Селимена)_
	Мадам, и двамата дошли сме без покана
	да изясним един въпрос, че много стана.

	__КЛИТАНДЪР__ _(на Оронт и Алцест)_
	А, тъкмо, господа… добре, че сте сред нас,
	че тая работа засяга ви и вас.

	__АРСИНОЯ__ _(на Селимена)_
	Мадам, визитата ми да не ви шокира,
	ей тия господа направо нямат мира,
	тревожи ги един такъв въпрос, уви,
	че просто моят ум се още противи,
	премного ви ценя, за да повярвам, мила,
	че може чак дотам да сте се провинила;
	какво, че малко се посдърпахме, мадам;
	не ми се вярва на очите; твърдо знам,
	че вие честно ще излезете от спора
	и пак ще гледате в очите всички хора.

	__АКАСТ__
	Да, пита се, мадам, въпросните слова
	кому са пратени — въпросът е в това
	Клитандър ли, мадам, е тоя получател…

	__КЛИТАНДЪР__
	Или пък някой на Акаст го е изпратил…

	__АКАСТ__ _(на Алцест и Оронт)_
	Навярно и на вас познат е, господа,
	ей тоя почерк тук; познахте ли го? Да?
	И знаете добре и за какви ни сочат,
	но не е лошо и един последен прочит:
C>
	Вие сте странен човек — осъждате моята веселост и ме упреквате, че съм била особено весела, когато не съм край вас. Няма нищо по-несправедливо от това; и ако не дойдете веднага да ми се извините за тази обида, няма да си го простя за цял живот. Нашият длъгнест виконт…
C$
	Той трябва да е тук.
C>
	… нашият длъгнест виконт, с когото започвате своите жалби, не ми допада много и откакто го видях да плюе в кладенеца, за да прави кръгове, не мога повече да имам добро мнение за него! Колкото до дребния маркиз…
C$
	Безспорно, господа, за мене стана реч.
C>
	… колкото до дребния маркиз, който вчера сутринта ми стиска така дълго ръката, според мен едва ли има нещо по-нищожно на тоя свят от жалката му персона и цялото му достойнство е в титлата и мундира.
	Относно човека със зелените фльонги…
C$
N	(на Алцест)

	Това са камъни във вашата градина…
C>
	… относно човека със зелените фльонги, той понякога ме развеселява със своите резкости и с мрачните си забележки, но много често няма по-досаден човек от него. Човекът със сонета…
C$
N	(на Оронт)

	Е, вие сте на ред.
C>
	… човекът със сонета, който се прави на духовит и се е засилил на всяка цена да става писател, едва успявам да го изслушам до края и неговата проза ме уморява не по-малко от стиховете му. Така че не си втълпявайте, че аз само се забавлявам: намирам за много по-добре да си приказвам с вас, отколкото да ме въвличат във всичко това, защото най-хубавата подправка в развлеченията, това е присъствието на хората, които обичаш.
C$

	__КЛИТАНДЪР__
	А, ето ме и мен.
C>
	Вашият Клитандър, за когото ми говорите, и който е толкова сладникав, е последният човек, към когото бих могла да имам приятелско чувство. Стигнал е дотам да си въобразява, че го обичат, докато вие си мислите, че не ви обичат. Добре ще направите, ако смените чувствата си с неговите и идвайте да ме виждате по-често, за да мога да понасям по-лесно досадата, която ми навява той.
C$
	Чудесен образ, а, и си личи модела,
	че пита се — защо така сте ме подела,
	мадам: но стига, край — и двамата навред
	ще изтипосваме и вашия портрет.

	__АКАСТ__
	Тук много работи могъл би да ви каже
	и дребният маркиз… но и гневът ми даже
	премина… Само че ще ви докажа аз,
	че има и къде по-хубави от вас.


#	Пета картина

N	Селимена, Елианта, Арсиноя, Алцест, Оронт, Филинт

	__ОРОНТ__
	Какво! И мен сте ме в писмото подиграли
	след всичко, дето сте ми писали, така ли!
	Или на влюбена играхте досега,
	та с всичко живо да си правите шега.
	Какъв глупак съм бил, но за какво роптая —
	поне очите ми отворихте накрая;
	сърцето върнахте ми — и съм отмъстен,
	това е загуба за вас, а не за мен.

N	(на Алцест)

	Мосю, оттеглям се — и вече пречка няма,
	щастливо плаване нататък с тая дама.


#	Шеста картина

N	Селимена, Елианта, Арсиноя, Алцест, Филинт

	__АРСИНОЯ__ _(на Селимена)_
	Не съм очаквала това, мадам, от вас,
	не мога да мълча и да не вдигна глас,
	такава черна гнъс къде се е видяла?
	Не давам пет пари…

N	(Сочи Алцест)

					… но господин Алцест,
	човек на почит и с неопетнена чест,
	ви бе боготворил и стори ви щастлива,
	и вие…

	__АЛЦЕСТ__
		Моля ви, недейте тъй, не бива,
	аз в тая работа ще се оправя сам,
	не се нагърбвайте и с чужд товар, мадам.
	Макар че сте добра и сте за мен кахърна,
	не бих могъл с това и аз да ви отвърна;
	така че надали прибягнал бих до вас,
	дори да дойде ред да отмъщавам аз.

	__АРСИНОЯ__
	Ах, значи, тъй било, така сте ме разбрали —
	че аз домогвам се сега до вас, така ли?
	То самочувствие — обаче чак така;
	но вие толкова недейте се ласка.
	А пък не съм, мосю, и гладна поначало,
	та до трохите на мадам да е опряло.
	Не се залъгвайте и не вирете нос,
	дали за мене сте, е другият въпрос,
	въздишайте си пак по свойта Селимена
	и вие тук щастлив, и тя — ощастливена!


#	Седма картина

N	Селимена, Елианта, Алцест, Филинт

	__АЛЦЕСТ__
	Е, виждате, мълча, след всичко, дето чух,
	пред всички правех се, мадам, на сляп и глух,
	но вижте, повече това така не може,
	ще мога ли сега…

	__СЕЛИМЕНА__
					Ще можете… О, боже…
	Каквото искате приказвайте, Алцест,
	и както искате осъждайте ме днес;
	да, да, виновна съм, терзае се душата,
	по изкупление не вижда за вината.
	Да мислят другите каквото щат за мен;
	но вие… вие сте от мене наранен!
	Напълно прав сте да се сърдите, така е,
	виновна съм пред вас, вината ми се знае,
	и всичко ясно е — предадох ви, Алцест,
	и ваше право е да ме презрете днес,
	приемам всичко…

	__АЛЦЕСТ__
					Ах, как искам да го сторя!
	Но с нежността си как, уви, да се преборя?
	Ала сърцето ми не дава, за беда!

N	(на Елианта и Филинт)

	Видяхте, нежността срази и мен самия,
	безсилен съм, така е, за какво да крия.
	Но, честно казано, това не значи край
	и аз ще продължа и по-нататък май;
	били сме мъдри уж — какво измамно нещо,
	в гръдта на всекиго тупти сърце горещо.

N	(на Селимена)

	Да, да, невернице, ще ви прости Алцест
	и вие можете направо още днес
	да се надявате на някаква пощада,
	понеже още сте неопитна и млада,
	ако отдали сте сърцето си на мен —
	човекът, който тук отдавна е решен от
	тоя грешен свят далече да избяга —
	и в мойто бягство ме последвате веднага.
	Единствено това, ви казвам, би могло
	да ме накара да забравя всяко зло
	и всяка подлост и макар с душа ранена,
	да ви обичам пак горещо, Селимена.

	__СЕЛИМЕНА__
	Какво? — на младини да сключа тоя брак
	и се зачерня с вас из някой пущинак?

	__АЛЦЕСТ__
	Ако ме любите, и то със страст гореща
	готова само мен да виждате насреща,
	защо са ви градът и разни общества?

	__СЕЛИМЕНА__
	Но аз на двадесет години съм едва.
	И нямам ни кураж, ни имам тая сила
	да скъсам със среда, която ми е мила;
	нали ръката ми вълнува ви все пак,
	не ви ли стига, че поне ще можем брак
	да сключим…

	__АЛЦЕСТ__
			Стига, не, сърцето ми разбра ви
	и този отказ го завинаги избави.
	Като не мога аз да съм това за вас,
	което вие сте за мен — тогава аз
	ви казвам сбогом; край — позорните окови
	ще хвърля и не ще помисля хич за нови!


#	Осма картина

N	Елианта, Алцест, Филинт

	__АЛЦЕСТ__ _(на Елианта)_
	И с добродетели, и с красота, мадам,
	блестите — и кое по-умно е, не знам;
	отдавна гледам ви с възхита отдалече,
	но тъй и занапред бих искал да е вече,
	така от бурите духът ми е сломен,
	че вече бяга сам от сладкия ви плен;
	не съм достоен да ви искам аз ръката,
	не ще го позволят дори и небесата,
	това ще е за вас един обиден дар,
	останки от сърце с недогоряла жар
	и после…

	__ЕЛИАНТА__
			Мисълта ви е напълно права,
	но за ръката ми и друг се тук надява,
	приятелят ви е готов да му я дам —
	очаква само знак от мене…

	__ФИЛИНТ__
						Ах, мадам,
	за мен е щастие и чест — и аз за нея
	ще дам живота си, кръвта си ще пролея

	__АЛЦЕСТ__
	От мене — поздрави и останете тук
	щастливи, весели и все един до друг!
	А аз, предаден и осмян от обществото,
	напускам бездната на козните и злото,
	да търся ъгълче, където е и днес
	човекът пак човек, без страх за свойта чест.

	__ФИЛИНТ__
	А ние пък, мадам, да действаме тогава
	ей тая работа изобщо да не става!
