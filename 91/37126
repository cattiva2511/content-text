P>
	Когато от печали изнурена
	душата ми нечакано заспива,
	сънувам аз любимата — красива,
	най-хубавата в цялата вселена.

	В пустинен кът душата устремена
	следи я дълго, погледът унива,
	че бягам аз след нея, тя се скрива
	и тъй — дорде изчезне натъжена.

	Зова: „Защо от мене си замина?“
	А тя с очи, в които свян говори,
	ми обещава невъзможен брак.

	И крие се от мен. Аз викам: „Дина…“ —
	ала преди устата да повтори,
	разбирам, че насън било е пак.
P$
