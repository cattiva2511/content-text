P>
	От болката гореща
	сирвента съм запял
	и Господ се досеща
	за моята печал;
	повзра ли се насреща,
	ме мъчи страшна жал,
	не мога да разклещя
	гласа си занемял.
	Светът е разглобен,
	законът — опошлен
	и вярата е в плен,
	а всеки очевидно се надява,
	че равните си все ще побеждава
	и всичко ще е в тлен,
	безсмислен и студен.

	Аз денем се терзая
	в несносен, жалък гнет,
	а нощем мир не зная,
	будувам дни наред;
	повзра ли се, ридая,
	щом чуя глас: „Привет,
	французи, ний се каем,
	внесете тука ред.“
	Французите добри
	са само за пари,
	закон не ги смири.
	Ах, мъчно ми е за земята —
	Тулуза и Прованс, Аржанса свята.
	И Каркасон гори,
	ах, мъка ме мори.

	О, рицари преславни
	на Храма, Оспитал,*
	[* _„… на Храма, Оспитал…“_
	В началото на XIII в. централната кралска власт предприема гонения срещу двата рицарски ордена, в резултат на което те прекратяват съществуването си.]
	завети стародавни,
	днес всявате печал;
	изглежда, че отдавна
	за вас престижът цял
	е в подкупите главно,
	в голям поземлен дял.
	Изглежда, в този свят
	ще бъдеш кум и сват,
	ако си ти богат.
	Който богатство притежава,
	безмерно му се наслаждава,
	а подлата му смрад —
	това е нищо, брат.

	Свещеници смирени,
	за вас е моят глас,
	делата вдъхновени
	бих славил двойно аз,
	в прав път сте устремени
	и учите и нас,
	а който днес почтен е,
	осланя се на вас.
	Бих казал, алчността
	не ваша е черта,
	краси ви доброта,
	макар с лишения сурови
	животът често да ви трови;
	да бъда винаги злочест,
	ако не ви възславя днес.

	Понявга трубадура
	издава дрезгав звук,
	та нека да притуря —
	ще пея аз напук,
	макар да иде буря,
	семейства чезнат тук
	и всичко под лазура
	превръща се в боклук.
	Навред владее зло,
	барони с потекло,
	без да сведат чело,
	че доблестта бездомна ходи,
	позор оставят да ги води,
	тъй че негодник богаташ
	и злото наследил е дваж.

	Кралю могъщ на Арагон,
	смилете се над тоз поклон.
P$
