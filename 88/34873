P>
	Неясна песен бих скроил,
	да гонех само веща слава,
	но кой би песента пилил*,
	[* „… но кой би песента пилил…“
	Класическият образ на поета — майстор занаятчия, който дялка, пили, обработва словото — се запазва през цялата класическа епоха на провансалската лирика (XI-XIII в.)]
	да чисти и изкусурява,
	когато твърде ясно става —
	не струва много мъдростта,
	вред не блести от яснота,
	неяснотата уморява,
	да възкресява светлината има власт —
	та пея ясно в летен пек и в зимен мраз.

	Тъй пея в март или в април,
	щом разумът ме наставлява
	и неизменно бих твърдял,
	че яснотата превишава
	безспорно стиховата плява.
	Напразно правят му честта
	да виждат връх на сръчността
	у майстора, що изпилява.
	Затуй пък яснотата предпочитам аз —
	запея ли, все пея с ясен глас.

	А който би ме обвинил,
	че лудостта ме обладава,
	да знае — би го подкрепил
	един на сто мъже тогава,
	щом истината е такава
	и губи си почтеността,
	да обвинява глупостта,
	който твърди — неяснотата е елмаз,
	сред чистата река не ще напълни тас.

	А друг един похват немил,
	що лесно в подлост преминава,
	е да твърдиш, че нечий стил
	в простащина се уличава.
	Бездарникът тъй заявява —
	таланта да свали в калта.
	Това е връх на подлостта,
	мен всичко туй ме отвращава;
	в покварено сърце покълнва тази страст,
	съветвам ви, странете от подлата й власт.

	На дама съм се посветил,
	която много заслужава —
	не само жестът й е мил,
	у нея всичко възвисява,
	учтивостта я направлява.
	Откак с усмивка на уста
	тя ми подсказа обичта,
	с целувката си ме пленява.
	Щом с милостта й нежна изчезна оня мраз:
	в дарената ми радост усещам се аз княз.

	Свободно съм се преклонил
	пред волята й величава,
	не бих се с нея разделил,
	животът век да продължава.
	Сърцето ми се унижава,
	но е голяма сладостта
	и болката изкупва тя,
	а по-добро не се задава —
	любимата ме вдъхновява всеки час,
	смирението ми възраства във екстаз.

	Възпявам, скъпа, любовта
	и нека в плен на лудостта
	аз за мнозина да оставам,
	но оня, който знае потайния й пласт,
	ще разбере, че влюбен, не луд сега съм аз.

	В наслада пребивавам, любима, само с вас,
	от вас струи и радост, и животворна страст.
P$
