P>
	Рицар млад сред тъмнината
	при любимата в кревата
	я целуваше в устата
	и мълвеше: „Скъпа, пак
	ден сменява нощен мрак.“
	Ах!
	Пажът вика край вратата:
	„Хайде!…“
	Виждам, иде пак денят
	след зората.

	Да би станало така, та
	ни денят, нито зората
	да се връщат на земята,
	би било прекрасен знак
	за любовник, скрит от зрак.
	Ах!
	Пажът вика край вратата:
	„Хайде!…“
	Виждам, иде пак денят
	след зората.

	Мила, страшна е тъгата,
	обладала в миг сърцата
	при раздялата в тъмата,
	щом се сетя, тръпна чак.
	Малко трае този мрак.
	Ах!
	Пажът вика край вратата:
	„Хайде!…“
	Виждам, иде пак денят
	след зората.

	Пътят води ме в гората,
	ваш съм вред под небесата,
	не забравяйте това, та
	щом не бе сърцето враг,
	то при вас остава пак.
	Ах!
	Пажът вика край вратата:
	„Хайде!…“
	Виждам, иде пак денят
	след зората.

	Щом не виждам красотата,
	смърт коса над мен замята,
	ще ме умори тъгата,
	та летя към този праг —
	мъртъв съм без вас, недраг.
	Ах!
	Пажът вика край вратата:
	„Хайде!…“
	Виждам, иде пак денят
	след зората.
P$
