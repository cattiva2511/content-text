P>
	По-тъжен съм от всички на света.
	Преставам да се радвам и да пея,
	приятелю Бадок, по теб жалея.
	Смъртта ти я понесох сам едва,
	оставям радост, песни и игри
	и ако без сълзи те назова,
	то нека всеки да ме укори.

	Приятелю, повехна бодростта,
	останах тук самичък и немея,
	сред другите другари скръбно тлея.
	Без тебе радост — празни са слова,
	сърцето ми не ще да се смири.
	Отгде минават мъртвите, това
	узная ли, очакван ме дори.

	Бадок, нали твърдеше в младостта,
	който от нас другаря надживее,
	да му говори, жив дори да не е.
	Защо смъртта устата ти скова,
	когато в сън пред мене се разкри?
	Неверни бяха моите слова,
	а тебе ням сънят те озари.

	А сам ти беше връх на доблестта,
	мъдрец и луд, обсебен все от нея,
	скъперник горд, но и прахосник деен.
	Пред чест за теб бе златото трева,
	любезността със чар те надари,
	дела прекрасни стори след това
	и — сякаш бог — от погледа се скри.

	Прекрасни Боже, символ на властта,
	за тебе прошката случайност не е,
	тя оня страшен съд ще надживее.
	Срещни ни в рая, чуй ти тез слова,
	свети Йоан и Петър укори,
	ако те двама пуснат го едва,
	че друг такъв там няма, разбери.
P$
