P>
	Харесва ми, когато пролетта
	тревите никнат и цветя цъфтят,
	харесва ми да слушам в утринта
	на птиците как екне пак гласът
	в горичките раззеленени.
	Харесва ми да видя в ранина
	палатки и развети знамена
	и първа радост е за мене
	да видя на полето най-отпред
	ездачи с тежки брони в боен ред.

	Когато на тръбачите вестта
	подгони всички хора и страхът
	ги шиба, аз споделям радостта,
	че рицарите вече са на път.
	Харесва ми да гледам упоено
	как замък обсаден е на война
	и крепостите са в развалина,
	а армията вече е стълпена
	край крепостния ров, където ред
	стърчащи колци прави смъртоносен плет.

	Харесвам на сеньора дързостта,
	в атака литнал не за първи път
	на бойния си кон, че смелостта
	повдига и на другите духът.
	От неговата дързост вдъхновени,
	бойците следват го и ето на,
	в най-люта сеч и страшна кръвнина
	от страх и от умора са спасени,
	че никой подир туй не е приет,
	следи от рани няма ли безчет.

	Отекват пъстри шлемове в пръстта
	и щитове пробити вред стърчат,
	но щом разгорещена е кръвта,
	васалите пробиват смело път,
	конете цвилят, от ездач лишени,
	убитите са в смъртна бледина,
	а който влезе в лютата война
	от рицарите, стройно наредени,
	си мисли само да сече наред —
	убит е по-добре от пленник взет.

	Признавам, не влече ме сладостта,
	с която лъжем грешната си плът,
	тъй както вдъхновява ме стръвта
	на битката, на рицари викът
	от две страни, конете строполени
	и зов за помощ, сглъхнал в тишина,
	и падналите в рова, за злина
	слаб и велик в смъртта са изравнени,
	и мъртви виждам с лик посърнал, блед —
	строшени копия стърчат отвред.

	Бароне, средствата са пропилени,
	залагайте села, земи наред —
	войната първо дело е по ред.

	Туй, Папиол, е присърце за мене,
	но бягай при сеньора по-напред,
	кажи му, че мирът е най-проклет.
P$
