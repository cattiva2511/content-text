	Нарон беше представител на четвъртото поколение галактически летописци. На масата му имаше две книги. В едната — широка и дебела — той нанасяше расите от разумни същества. В другата, която беше значително по-малка по размери, той записваше само онези, които са достигнали времето на зрелостта и майсторството. Последните можеха да бъдат приети в Галактическата Федерация. Някои редове от написаното в голямата книга бяха зачеркнати: по различни причини някои раси така и не бяха успели да се доразвият, да пребъдат. Нещастия, биохимични и биофизични несъвършенства, социални антагонизми — всичко това често бе погубвало възникналата цивилизация. Затова пък в по-малката книга не беше зачеркнат нито един номер.
	Невероятно древният Нарон вдигна очи към приближилия се вестоносец.
	— О, Единствени Велики… — започна оня.
	— Е, е, я съкрати церемониите. Какво има?
	— Още една група организми встъпи във времето на зрелостта.
	— Прекрасно, прекрасно… Сега ще растат не с дни, а с часове. Няма да има година без новости. Коя е този път?
	Вестоносецът назова кода на галактиката и вътрешногалактическия номер на планетата.
	— Зная я — промълви Нарон и със закръгления си почерк нанесе наименованието на планетата отначало в първата, а после във втората книга. По традиция той използуваше онова име на планетата, под което тя бе известна на повечето от аборигените. Той написа „Ерона“.
	— Тези създания са счупили всички рекорди — каза Нарон. — Нито една цивилизация не е изминала пътя от зараждането на разума до възмъжаването така бързо. Ако се вярва на твоите данни, еронците изпреварват много други раси. Надявам се, че сведенията ти са точни.
	— Да, Единствени — отвърна вестоносецът.
	— Те овладяха термоядрената енергия, нали?
	— Овладяха я.
	— Какво пък, това е сериозен критерий… — Нарон се усмихна. — Скоро техните кораби ще прилетят до нас и ще установят връзка с Федерацията.
	— Но работата е там — неохотно каза вестоносецът, — че по думите на наблюдателите още не са проникнали в космическото пространство.
	— Как? Ама съвсем никак ли? — изуми се Нарон. — Дори междупланетни станции ли не са направили?
	— О, не, Единствени.
	— Но след като имат термоядрена енергия, как я използуват?
	— Провеждат опитни взривове…
	Нарон се изправи с целия си седем метров ръст и изгърмя:
	— Как!? На собствената си планета?
	— О, да, Велики.
	Нарон бавно извади писалката и зачеркна с нея написаното и в двете книги. Такова нещо за пръв път му се случваше. А Нарон беше мъдър, много мъдър и за разлика от другите жители на Галактическата Федерация можеше да предвиди неизбежното.
	— Глупаци! — промърмори той.
