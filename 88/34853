P>
	Навлязохме в сезона най-студен —
	и студ, и сняг, и кал ни окръжават,
	замлъкна вече птичият рефрен,
	в такова време никой не запява.
	В гората голи клони вред стърчат,
	не никне лист, цветята не цъфтят,
	и славеят с гласа си не играе,
	а пръв певец той винаги през май е.

	И мен е смръзнал вятър вледенен,
	спокойно гледам всичко туй, що става —
	по-лесно някой бива победен,
	отколкото сам победител става.
	Но думите за да не подведат,
	за Ауренджа мисля този път,
	за него днес сърцето ми ридае
	и радостта — обидена — нехае.

	Лош избор прави дама в любовта,
	щом на богат ума е завъртяла
	и над барон прицелила е тя,
	тогава сигурно е полудяла.
	А във Веле разправя се дори,
	че не е обич обич за пари
	и ако срещнете жена такава,
	ще кажа, че от чест се тя лишава.

	Приятел имам — връх на доблестта,
	звездата му над мене е изгряла,
	сърцето му не знае подлостта
	и любовта му приказка е цяла.
	Такава обич и във мен гори
	и ако някой в нещо ме кори,
	на него Господ здраве да не дава,
	а аз пък ще съм читава и здрава.

	Приятелю мъжествен и красив,
	на вас си доверих без страх душата,
	любезен сте и никога лъжлив,
	но, моля, не насилвайте словата,
	че скоро ще настъпи тежък час,
	на милостта се уповавам аз,
	а клехте ми се вие и тогава,
	че на честта ми сте опора здрава.

	Аз моля Бог над оня чуден град —
	Ауренджа, милостта си да разтваря,
	нека да бъде Белесгар благат,
	а също на Прованса господаря,
	над всички благостта си да склони,
	над арките с изписани войни,
	макар че аз изгубих в бран такава
	оня, когото жаля оттогава.

	Жонгльоре, млад бъди на младини
	и към Нарбон ти бързо политни
	и нека песента ми усладява
	роденият блажен да преживява.
P$
