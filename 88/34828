P>
	Славею в гори зелени,
	мойта мила навести,
	разкажи й ти за мене,
	нищичко не й спести.
	И видял,
	и разузнал
	тя за мен дали милее,
	ще е жал
	да си посмял
	да останеш там при нея.

	Та дали ми тя изменя
	бързо ме предизвести,
	че от близки съм лишен и
	мъка рядко ме гнети.
	Полетял
	и весел спрял
	право, гдето тя живее,
	той разбрал
	и в миг видял
	нейната следа къде е.

	Щом пред славея смутено
	хубостта й се вести,
	почна песен вдъхновена —
	привечер я той цвърти.
	Па попял
	и замълчал,
	после почнал пак да пее,
	тъй че щял
	да е успял,
	ако всичко в звук излее.

	— Истински любовник мене
	за посланик ме прати,
	с песни звучни и почтени
	радост за да ви вести.
	В този дял
	съм преуспял,
	ако знак се мержелее.
	Днес е вял,
	но става крал,
	щом надежда го съгрее.

	Щом съм с вести въжделени,
	радост ще ви сполети;
	няма друг мъж според мене
	тъй да ви боготвори.
	Отлетял
	бих аз без жал,
	щом ме радостта владее,
	пътя цял
	съм бил халал,
	ако с реч не ви додея.

	— Мъдростта е според мене,
	щом Амор ти се вести,
	радостите отредени
	да не ги пропуснеш ти.
	Че за жал
	ще станеш бял,
	вихърът ще те отвее.
	Хубав дял
	и идеал —
	с теб тя да ги изживее.
P$
