P>
	Амор, не ме оставяш да си тръгна ти,
	а знам, че нищо друго не остава.
	Животът без любов ще ме гнети,
	а участта ми все си е такава.
	Обичам и съм роб на обичта,
	готов съм да посрещна и смъртта,
	но не и да се разделя със нея:
	знам — ще умра, но знам защо живея.

	Приличам аз на оня мъж свети,
	що Никола де Бар се назовава;*
	[* _„… що Никола де Бар се назовава…“_
	Легендата за светеца, който живял сред рибите в морето, символизира нещастната любов, възпявана от трубадура.]
	сред рибите в морето приюти
	го Бог и тъй изпадна във забрава,
	морето предпочете пред твърдта
	и в него той дочака гибелта.
	Веднъж се върна, ала който не е
	разумен, може да не оцелее.

	Така и мен смъртта ми се вести,
	че тази, що сърцето обожава,
	немилостива е към мен и се пести,
	и милост тя не мисли да въздава.
	Вълшебните игри на любовта
	за мен, уви, забравила е тя
	и днес не знам дали ще оцелея,
	ала и да избягам аз не смея.

	Тъй както мъж сред морски широти,
	когато страшна буря се задава,
	бои се, че вълна ще връхлети,
	а котвата надежда малка дава.
	И щом вещае гибел участта,
	на Бог се уповава в милостта,
	че бурята над лодката вилнее
	и се бои, че ще загине в нея.

	Любима, милост скоро дай ми ти,
	от скръб сърцето днес се задушава
	и няма ли кой тук да му прости,
	в палач се любовта преобразява.
	В ума — с дълга, в сърцето — с верността
	обичам те над всичко на света.
	Сърце и дух — пред теб в захлас немея,
	на съвършенството си апогея.

	Убие ли ме, скъпа, любовта,
	ще се лиша — след теб — от милостта
	на моя мил сеньор, който умее
	с възвишени дела да се гордее.
P$
