P>
	В голяма болка и голяма жал
	ми хвърлиха сърцето, за злина,
	клеветници с фалшиви имена,
	носители на мъка и печал.
	Обичам ви над всичко на земята,
	ала ви отдалечиха те от мен,
	не мога да ви зърна никой ден
	и примката си мъката замята.

	Забрана да ви любя ми е дял,
	отваря тя в сърцето празнина,
	копнеж по вас там зрее, ала, на`,
	не е той там единствен избуял.
	На враг дори протягам си ръката,
	за вас щом каже нещо възхитен,
	а оня, който ви кори вбесен,
	и аз самата гледам го с отврата.

	Но страх неоправдан ви е сковал,
	че съм способна да ви изменя,
	за друг любовник няма да склоня,
	дори и да ме увещава крал,
	Амор ме е понесъл на крилата,
	сърцето ми за вас тупти весден
	и някой да ми стане сюзерен,
	владял би тялото ми, не душата.

	Приятелю, сърцето в скръб се мята
	и щом запея, вместо мил рефрен
	излиза плач печален и студен,
	че в строфите убягват ми словата.
P$
