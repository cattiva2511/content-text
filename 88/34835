P>
	От глъбините на морето,
	на сушата от злия плен,
	от фарове по бреговете
	днес, слава богу, съм спасен.
	За всичко преживяно там
	сега ще мога да разправя —
	за мъките, опасността,
	щом Бог ме върна на света —
	докоснах в Лимузен пръстта,
	отгдето тръгнах в скръб тогава,
	а се завръщам с чест и слава,
	благодаря за участта.

	Благодаря отдън сърцето,
	че пожела да бъде с мен
	и върна ме на ширинето,
	там, гдето, с къс земя снабден,
	си по-богат от всеки, знам,
	въз друга някоя държава,
	че само тук любезността,
	добрите думи, благостта,
	на дамата ти милостта,
	която път е към прослава
	и сладостни надежди дава,
	по-скъпа е от куп неща.

	Ах, пее ми сега сърцето,
	че радост, драгост са край мен,
	наслада — всичко, за което
	на вас съм вечно задължен.
	Чешмите, ручеите там
	душата ми развеселяват,
	лъките вред в околността,
	далече от опасността —
	мистрал, борей зове се тя,
	ни корабът се наклонява,
	нито пирати ужас всяват,
	ни тръпнеш в гибелни места.

	И който да смили небето,
	на тия мъки бил е в плен
	и тровил е сърцето клето,
	от Бог ще бъде опростен.
	Ала когато долен плам
	и плячката го настървява
	да плава по море нощя,
	за кратко там случайността
	увлича го към гибелта
	и той сломен й се предава
	и всичко, всичко изоставя —
	богатство, тяло и душа.
P$
