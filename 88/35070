	Бяха двама: древногръцки философ с 12 букви и съвременен писател с 11 букви.
	Беше сезон с 6 букви и месец с 3 букви.
	Древногръцкият философ с 12 букви се беше изтегнал върху плодородна почва с 8 букви и играеше игра с 6 букви. Съвременният писател с 11 букви го гледаше с широко разтворени зрителни органи с 3 букви, а долната част от дъвкателния му апарат с 6 букви висеше отчаяно.
	— Къде съм? — произнесе накрая той със сърцераздирателна интонация от 4 букви.
	— Не знам — отвърна древногръцкият философ с 12 букви. — Или в старинно градче в Сумска област със 7 букви, или в държава в Централна Америка с 9 букви. Защо?
	Съвременният писател с 11 букви тихо застена. Обзе го лошо чувство с 8 букви. Огледа се. Наблизо минаваше приток на река Тобол с 5 букви. На брега, обрасъл с многогодишни тревисти растения от семейство житни със 7 букви, се виждаше пристройка към сграда случайно също със 7 букви. От притока на Тобол с 5 букви долитаха възгласи с 2 букви.
	— Извинете — насила преодолявайки лошото си чувство с 8 букви, съвременният писател с 11 букви се обърна към древногръцкия философ с 12 букви, — а какво е това на брега?
	Древногръцкият философ с 12 букви оставя играта с 6 букви и повдигна горната част от тялото си с 6 букви.
	— Трудов колектив със 7 букви лови за обяд селдообразни риби със стопанско значение с 8 букви. — Той се усмихна тъжно. — Вие какво, за пръв път ли попадате в кръстословица?
	— В кръстословица ли?
	— Точно тъй. В род задачи-главоблъсканици с 13 букви.
	— Аха — рече съвременният писател с 11 букви и погледна на случилото се вече с нови зрителни органи с 3 букви.
	Наблизо имаше самоходна селскостопанска машина с колесна или верижна ходова част със 7 букви. На нея седеше, горестно отпуснала могъщи криле, хищна птица с 5 букви. От нея се долавяше униние и мирис с 4 букви. Съвременният писател с 11 букви се начумери.
	— А какво е туй над нас? — попита той, гледайки в зенита.
	— Страна на геометрична фигура с 12 букви.
	— А къде е онова, дето винаги е отгоре? Онова с 4 букви? — с пресипнал глас попита съвременният писател с 11 букви.
	— За небе ли става дума?
	— Ъхъ — изхлипа съвременният писател с 11 букви. — Небе.
	— Този път не го включиха. Но ти не се вълнувай, не е страшно, ще свикнеш. Тук най-важното е да не пукнеш от глад.
	— Вие сигурно имате предвид стопанската риба с 8 букви. Нея сто на сто ще я изяде трудовият колектив със 7 букви.
	— Естествено — отвърна древногръцкият философ с 12 букви. — Но е бивало и по-лошо. В миналата кръстословица загина един мой познат, италиански поет от епохата на Ренесанса с 8 букви. Имаше много жертви, защото съставителят включи инфекциозна болест с 6 букви, а не се погрижи за лекарството с 16 букви… Я виж кой идва към нас! — неочаквано възкликна той и се разшава върху плодородната почва с 8 букви.
	От притока на река Тобол с 5 букви с танцуваща походка към тях идваше известна балерина с 8 букви, народна артистка. В ръка държеше съд за течности със 7 букви.
	— Привет — рече тя, — отдавна не сме се виждали.
	— Здрасти — отвърна съвременният писател с 11 букви.
	— Вас не ви познавам — каза известната балерина с 8 букви. — Новак ли сте?
	— Това му е първата кръстословица — обясни древногръцкият философ с 12 букви. — Тъй да се каже, дебют.
	— Нима? — оживи се известната балерина с 8 букви, народна артистка. — И какви са ви впечатленията? Толкова интересни хора, толкова приятни неща… Ето например — тя размаха съда за течности със 7 букви. — Вървях, вървях и го намерих. Доволен ли сте?
	— Доволен е — намеси се древногръцкият философ с 12 букви. — Между прочем, за теб пита известен химик със 7 букви.
	— А, онзи ли… — нацупи се известната балерина с 8 букви. — Да не ме задиря, нямаме нито една обща буква.
	— Както желаете — каза древногръцкият философ с 12 букви и с тежко ръмжене се обърна на другата страна. — Като не му върви на човек… Належах се, всичко ме боли.
	— Ами станете — предложи съвременният писател с 11 букви. — Разкършете се.
	— Не мога — отговори древногръцкият философ с 12 букви. — Аз съм водоравно.
	— Извинете, не ви разбрах.
	— Рекох, че съм водоравно. Затова лежа. А вие сте вертикално, затова стоите прав. Ясно ли е?
	— Бедничкият — известната балерина с 8 букви, народна артистка, поглади по главата съвременния писател с 11 букви. — Ами че ти си съвсем неопитен.
	Съвременният писател с 11 букви се смути, търсеше достоен отговор, но в този момент от притока на река Тобол с 5 букви се разнесе вледеняващ рев.
	— Той пак е тук! — известната балерина с 8 букви уплашено се хвана за ръката на съвременния писател с 11 букви. — Той ме преследва!
	— Кой е той? — с треперещ глас попита съвременният писател с 11 букви.
	— Хищен бозайник от семейство котки с 3 букви — обясни древногръцкият философ с 12 букви. — Да се надяваме, че не е гладен.
	— И предния път се надявахме на същото — потръпна известната балерина с 8 букви, народна артистка.
	— Но това е престъпление! — възмути се съвременният писател с 11 букви. — Не трябва да се пускат хищници от семейство котки при невъоръжени хора. Ще се оплача! Кой е редактирал тази кръстословица?
	— Не викай — изръмжа древногръцкият философ с 12 букви, — ще ни чуе.
	Съвременният писател с 11 букви изхлипа.
	— Не бива — притисна се до него известната балерина с 8 букви. — Хайде, докато имаме още време, да се повозим на самоходната селскостопанска машина със 7 букви, че аз никога не съм се возила…
	— Не искам да се возя на самоходни селскостопански машини! — завопи съвременният писател с 11 букви. — Не искам инфекциозни болести! Не искам хищни бозайници от семейство котки! Не искам да живея по този начин! Не искаааам!
	Древногръцкият философ с 12 букви пак се извърна към играта с 6 букви.
	— Ти страдаш от мания за величие — с категоричен тон каза той.
	— Това пък защо? — опули се съвременният писател с 11 букви.
	— Ами че ти не си велик съвременен писател с 11 букви. Ти даже не си известен съвременен писател с 11 букви. Ако не греша, ти си всичко на всичко съвременен писател с 11 букви, прав ли съм?
	— Тъй е.
	— За какъв дявол тогава хленчиш? Попаднал си тук случайно, може би никога повече няма да попаднеш в кръстословица, никога, разбра ли? Теб никой не те знае.
	— Вярно е — зарадва се съвременният писател с 11 букви. — Сам се чудя как попаднах тук.
	— Провървяло ти е — злобно рече древногръцкият философ с 12 букви. — Главното е да не останеш в паметта на историята, иначе ще ти вземат здравето по кръстословици…
	— Ами — разсмя се съвременният писател с 11 букви. — Мен не ме заплашва безсмъртие.
	— Е, и? — известната балерина с 8 букви зашептя на ухото на съвременния писател с 11 букви. — Може би все пак ще се повозим на самоходната селскостопанска машина със 7 букви, а? Двамата.
	— Естествено! — рече той и я хвана подръка. — Ноу проблемо…
	— Ах — въздъхна известната балерина с 8 букви и се разтвори във въздуха.
	— Какво й стана? — изуми се съвременният писател с 11 букви. — Къде се дяна?
	— Познаха я — отвърна древногръцкият философ с 12 букви и се прозя. — Кръстословиците са за това — да ги познават.
	Хищната птица с 5 букви шумно заудря криле, но когато съвременният писател с 11 букви се обърна, нея вече я нямаше. Малко след нея изчезна и миризмата с 4 букви. Подире й пропадна пристройката към сграда със 7 букви заедно с многогодишните тревисти растения случайно също със 7 букви. На брега на притока на река Тобол с 5 букви се събра трудовият колектив със 7 букви, пошумоля и се стопи като дим.
	Древногръцкият философ с 12 букви се размърда тревожно:
	— Сега ще се хванат за мен. Чувствам го.
	— Искрено съжалявам, трудна ви е съдбата — великодушно рече съвременният писател с 11 букви. — Пожелавам ви да се разделите с вашата известност, да ви забравят потомците. Сбогом.
	— Я върви по… — отвърна древногръцкият философ с 12 букви и на свой ред изчезна.
	После си отиде и притокът на река Тобол с 5 букви, и страната на геометрична фигура с 12 букви, заменяща небето. На съвременния писател с 11 букви му стана скучно.
	От самоходната селскостопанска машина със 7 букви излезе хищният бозайник от семейство котки с 3 букви, вторачи се в съвременния писател с 11 букви, облиза се и пропадна. Пропадна и старинният град в Сумска област със 7 букви, и държавата в Централна Америка с 9 букви… Всичко пропадна.
	Съвременният писател с 11 букви висеше в пустотата на решената кръстословица:
	— А ако не ме познаят? — глождеше се мъчително в главата му органът за мислене с 5 букви.
