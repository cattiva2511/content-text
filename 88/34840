P>
	Върху звука игрив на песента
	наслагвам думи и пиля смирен,
	за да останат верни и добри,
	и след като е дялкала пилата:
	така Амор пили и украсява,
	а песента ми с него е сродена,
	че той над доблест и над чест владее.

	Със всеки ден расте ми доблестта —
	на най-добрата аз съм подчинен,
	не, най-добра в света е тя дори,
	неин съм от петите до главата
	и вятър леден даже да повява,
	от любовта, в сърцето ми стаена,
	и посред зима в лято аз живея.

	Вглъбен в молитви, бягах от света,
	десетки свещи палех всеки ден,
	дано се Господ с мене примири,
	да ме дари чрез нея пак с отплата;
	косата руса щом й съзерцавам,
	снагата стройна, бяла, озарена,
	и, мисля, всичко бих сменил за нея.

	Така голяма в мен е обичта,
	че чувствувам се вече притеснен
	внезапно някак да не прегори.
	Сърцето й е птица в небесата,
	над моето се лесно извисява,
	та тя за господарка е родена —
	дюкяна, а и майстора владее.

	Не ща на Рим земите и властта,
	не искам да ме правят папа мен,
	ако не я съгледам пак в зори:
	сърцето ми по нея в плам се мята,
	ала не ще ли да ме изцелява
	поне с една целувка умилена,
	нима тя истинска убийца не е?

	Макар че съм съсипан от скръбта,
	от обичта не бягам съкрушен,
	макар със самота да ме мори —
	изпилвам всяка рима в самотата,
	а любовта като орач ме уморява.
	(Дори едно яйце по-малко стена,
	над Монкли Аудйерна тъй се смея.)

	Арнаут аз съм, гоня ветрове за слава,
	на лов за зайци с бивол ей ме мене,
	срещу реката плувам, не по нея.
P$
