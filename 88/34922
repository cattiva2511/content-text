	Двар Ев тържествено запои с платина последния контакт. Дванадесет хиляди телевизионни камери неотлъчно следяха всяко негово движение и разнасяха изображението му по цялата Вселена.
	Той гордо се изправи и кимна на Двар Рейн, после пристъпи към превключвателя, който след миг трябваше да сключи безкрайната галактическа верига към превключвателя, който ще съедини едновременно всички изчислителни машини на всички обитаеми планети — деветдесет и шест милиона свята — в свръхмрежа, която ще ги съедини в свръхкалкулатор, една кибернетична машина, събрала мъдростта на всички галактики.
	Двар Рейн заговори, обърнат към слушащите и гледащите трилиони обитатели. Неговото изказване се отличаваше с краткост, но с дълбочина на мисълта. Металическият глас рязко резонираше в микрофоните. Речта му отне точно три минути. После, след кратко мълчание, той произнесе:
	— Сега включвайте, Двар Ев.
	Ев натисна превключвателя. Разнесе се мощно бръмчене — енергията на деветдесет и шест милиона планети. На безкрайно дългия пулт в ярка палитра замигаха разноцветни светлинки.
	Двар Ев отстъпи и дълбоко въздъхна.
	— Честта и правото да зададете първия въпрос принадлежи на вас, Двар Рейн.
	— Благодаря — промълви Рейн. — Това ще бъде прост, но вековечен въпрос. На него не е смогнала да отговори нито една кибернетична машина, нито един обитател на нито една от галактиките.
	Той се извърна бавно към пулта и зададе своя сакраментален въпрос:
	— Има ли Владика на Вселената? Има ли Бог?
	Отговорът прозвуча незабавно, без пауза.
	Могъщият глас ясно и членоразделно, без шумове, без смущения и трясък на релетата отговори.
	— Да. _Сега вече_ Бог има.
	Внезапен страх изкриви лицето на Двар Ев. Той се втурна към превключвателя.
	Мълнията се откъсна от безоблачното небе и с трясък удари в превключвателя. Единственото, което можеше да направи Двар Ев, бе да изключи компютъра от мрежата и той успя да го стори.
