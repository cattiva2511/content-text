P>
	Плачът и всички болки, и скръбта,
	и мъките на черната печал,
	които е познал до днес света,
	приумножени, са нищожен дял
	спрямо смъртта на краля ни злочест.
	На младост, доблест беше той домът,
	без него пуст и мрачен е светът,
	там радостта, уви, не пребивава.

	Изцяло са подвластни на скръбта
	войниците на смелия ни крал;
	певци, жонгльори също във смъртта
	съзират оня враг освирепял,
	който отвлече краля им злочест.
	Той стигнал бе на щедростта върхът
	и мисля си, едва ли други път
	светът в подобна скръб ще пребивава

	О, смърт-убийца, извор на скръбта,
	гордей се, че лиши от земен дял
	най-доблестния рицар на света,
	че беше той за всички идеал
	и връх на доблест, кралят ни злочест.
	А можеше сам Господ милосърд
	да не прекърши младата му плът —
	невзрачни много на света остават.

	Сред този свят мизерен на скръбта
	любов същинска аз не съм видял,
	изгаря всичко, чезне в пепелта
	и днешният ни ден събужда жал.
	Та вгледайте се в краля ни злочест —
	пред доблестта му стряска се умът,
	но той ни изостави насред път
	и скръб и черна мъка ни остава.

	На оня, който ни милей в скръбта
	и изкуплението е избрал,
	за да спаси нас грешните в смъртта
	(така постъпва верният васал),
	аз моля се за краля ни злочест
	да му прости, щом благ му е духът,
	и да го настани във онзи кът,
	където скръб, ни гнет не пребивава.
P$
