P>
	Април
	ни май
	не чакам аз
	да съчиня куплет,
	тъй както повелява любовта.
	Макар че вятърът поваля в пепелта,
	не ме отчайва падналият лист —
	не глъхне тоз рефрен
	и радост има пак,
	но драги са за мен
	и студ, и пресен сняг,
	а лете пък се радвам на цветето обратно.

	Немил-
	остив е май,
	който завчас
	граби без ред
	онуй, което щедро дава обичта,
	фалшивата любов съзира всичко, тя
	успява да сломи любовник поривист,
	ала възнаграден
	ще бъда в този бяг
	да видя как — сломен —
	измамницата — трак! —
	погубва оня, който ме водеше превратно.

	Крил-
	ат е, знай,
	като Пегас,
	снове назад-напред
	фалшивият Амор от толкова лета,
	а истинският мен затиснал е с пета;
	не се оплаквам аз, че страдах от каприз,
	не съм опечален,
	щом видя пак и пак
	ликът й озарен,
	плътта й, жив варак —
	че тя обител е на всичко най-приятно.

	Унил,
	без рай,
	днес страдам аз —
	във секта член новоприет;
	на чарове коварни без мощта
	привърза ме към мойта мила любовта,
	но пътят е несигурен, трънист
	и аз съм тъй сразен,
	личи от моя зрак,
	че цял съм потопен
	в любов до гуша чак
	и плаши ме, признавам, коварство непонятно.

	Но мил
	докрай
	и цял в захлас,
	враждебен отнапред
	към злото за жената, по която цял пламтя —
	и тяло, и душа, та кара ме страстта
	все да й служа аз — в пустиня, в кът горист;
	като дете блажен,
	вторачен в мамещ зрак
	на свещ — и изгорен
	крещя немил-недраг:
	„О, Боже, любовта ме мами многократно.“

	Дактил
	ни лай
	не чувам аз
	от злобния отред
	завистници, изкусни във всяка клевета,
	тях дразни ги, че аз седя във самота,
	но моето сърце ще е неписан лист
	за нея, моя ден,
	а щом припадне мрак,
	в съня ми е пред мен
	и я прегръщам пак,
	като персийски шах тъна в блаженство златно.

	Пред краля сюзерен
	прекланям своя крак,
	че песен и рефрен
	го правят веселяк
	и в неговия двор честта е чест стократно.

	А Монферат, роден
	маркиз, а не бедняк,
	нека послуша мек
	и атакува пак,
	от пешката му дама ще стане вероятно.
P$
