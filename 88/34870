P>
	Не са успели всичко чак
	първите трубадури на света,
	не са те довъзпели любовта
	от времената стари и добри,
	че да не можем да подхванем песента,
	възславата на доблестта,
	с мелодия, в която истина гори.
	Щом може да се каже само нещо ново,
	не ще си инак трубадур голям
	и песните ти няма да са — срам —
	прекрасен образец на ново слово.

	Когато съчиняват пак,
	новаците в словесността,
	така възпяват любовта,
	че словото им ново не искри,
	но щом магистри славят обичта,
	разбираш, че изкусността
	от нищо чудото ще сътвори;
	че ново не е чутото отново,
	а неизреченото още, знам,
	тъй мен Амор възпитал ме е сам
	и неизпятото е в мен готово.

	На мен рефренът ми е драг,
	когато си помисля за честта,
	която ми донася любовта,
	и мисля, че разглезен съм дори
	от тази, що прославям в песента,
	а тя блести с такава красота,
	на цвят подобна, росен от зори,
	и вярата поправя ме сурово —
	от небесата слязла е насам,
	небесно същество е тя невям,
	небесен чар сроди я с благослова.

	Ала жените губят такт
	и твърде често правят глупостта —
	понякога обсъждат любовта
	и, току-виж, се спорът разгори,
	та щом любимият, роб на честта,
	е връх на добродетелта,
	от чакане тя ще го умори.
	Но старост не обича времето ни ново,
	та затова и аз ще бъда прям —
	не виждам смисъл в срок такъв голям:
	и споделената любов е здравословна.

	На себе си е враг
	жената, предпочела грубостта,
	когато мъж й проси милостта,
	а тя се дразни, гневно го кори,
	готова да му смаже гордостта,
	наместо да осъди подлостта
	на грешника, увлечен в тез игри.
	Но и жени такива има, честно слово,
	така изпечени в греха голям,
	че любовта им носи само срам,
	щом с милостта са скарани отново.

	Обичам пак и пак
	една жена без укор в любовта,
	защото не познава подлостта
	и гордостта ми лесно се смири,
	та, мисля, тя е връх на прелестта
	и първа е — без спор — по красота,
	та най-подир Амор ме покори.
	Любовник фин не търси наготово,
	негодник си навлича само срам,
	към най-добрите води пътят прям,
	кълни в тях доблест, милост, чувство ново.

	О, Есклармонда, вие На Гия* сте отново,
	[* Това е един от редките случаи на разкриване на „сеняла“ в самата творба.]
	но всяко ваше име изпълва ме със плам
	и който изрече го, ще се опази, знам,
	от злото на деня чрез приказното слово.
P$
