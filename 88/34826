P>
	Кралю прославен, блясък, яснота,
	ако на Бог цените милостта
	и моя мил срещнете със похвала;
	от снощи него аз не съм видяла,
	а ето, пуква се зората.

	Приятелю, презрете леността,
	станете утре рано сутринта,
	на изток е Зорницата изгряла,
	влече деня, не съм се припознала
	и ето, пуква се зората.

	Приятелю, дочуйте моя глас,
	сред птича песен ви зова и аз,
	а песента от храстите долита;
	дано ревнивец вас не ви уплита,
	че ето, пуква се зората.

	Приятелю, излезте в този час
	и вгледайте се в звездния атлас.
	Дали посланик верен съм кой пита
	неверника нещастие сполита
	и ето, пуква се зората.

	Откакто, мили, с вас се разделих,
	на колене в молитви се вглъбих,
	зовях сина на Девата ни мила
	чрез вас да ми дари любов, закрила
	и ето, пуква се зората.

	Приятелю, тогава в пруста тих
	да бъда будна в себе си реших,
	докле зората не е зазорила.
	Сега не знам защо съм ви немила,
	а ето, пуква се зората.

	Приятелю, така съм упоен,
	не питам нощ дали е, или ден,
	държа в ръце красавица такава,
	че повече не ме и занимава
	глупак ревнивец, ни зората.
P$
