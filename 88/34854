P>
	Не ми се пее — сила не остава,
	голяма мъка днес ми причинява
	когото любя със любов такава,
	а той любезност, милост не признава,
	нито на красотата ми е в плен
	и все така ме мами и предава,
	сякаш съм грозна и е наскърбен.

	За мене е утеха, ще призная,
	че в никаква простъпка се не кая,
	обичам ви, Сеше, над всичко, зная,
	харесва ми с любов да ви обая,
	а вие сте за почести роден,
	горд в думи и в дела докрая,
	ала към всички други, не към мен.

	Вий горд сте и поглеждате с досада,
	приятелю, по вас сърцето страда,
	но ако нейде другаде отрада
	намирате, при хубава и млада,
	спомнете си за оня хубав ден,
	когато Бог ни утеши с наслада —
	не иска той към мен да сте студен.

	Безспорно сте на доблести богат, а
	голяма чест нерядко примка мята,
	че аз не знам девойка на земята
	към вас копнеж да не таи в душата
	но, мили, вие в туй сте изкусен —
	на вас ви се полага най-добрата,
	спомнете си решеното пред мен.

	Уви, и доблестта не е закрила,
	а красотата ми изгуби сила,
	затуй сега изпращам ви унила
	послание чрез тази песен мила
	и искам да узная някой ден
	към мен ли грубостта ви е избила,
	или сте просто горд и натъжен.

	Предай му, песен, щом съм го решила,
	че гордостта опасен е рефрен.
P$
