P>
	Щом зърна пак зеленина
	и птичките в леса запяват,
	а мартенската ведрина
	в мен мисли сладостни навява,
	припомням си една жена,
	която няма да забравя.
	Сърцето си отдадох сам
	и мъртъв, жив ли съм не знам.

	Красавицата — за злина
	отвъд морето ме отправи,
	далеч от родната страна,
	по любовта не ме забрави,
	това е знак, че ето на`,
	обратен път ми се задава.
	Сърцето си отдадох сам
	и мъртъв, жив ли съм не знам.

	Уви, живея заблуден —
	тя друг пред мене предпочита
	и няма да настъпи ден
	къде се скитам да попита.
	Така се чувствам уязвен
	за недостоен че ме счита.
	Сърцето си отдадох сам
	и мъртъв, жив ли съм не знам.

	Не ще умра, преди смирен
	да я погледна във очите.
	Аз от любов съм наранен,
	към нея тегли ме, а скитам.
	Като ме види някой ден,
	боя се злост да не изпита.
	Сърцето си отдадох сам
	и мъртъв, жив ли съм не знам.

	Съсипва несигурността
	и ето, в бедност ме повлече.
	Не ще заслужа милостта,
	докато образа й вече
	не излича от паметта,
	но как забравя се, човече!
	Сърцето си отдадох сам
	и мъртъв, жив ли съм не знам.

	С молитва на уста шептя,
	смирението ме увлече,
	смилете ми се над скръбта,
	добра бъдете издалече.
	Който отказва милостта,
	от него се и Бог отрече.
	Сърцето си отдадох сам
	и мъртъв, жив ли съм не знам.
P$
