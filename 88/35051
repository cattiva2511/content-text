>	1

	— Гейб, скоро кацаме — каза стюардесата, като се наведе над седалката ми. — Ще те чака ли някой на летището?
	— Да. Вероятно древен фараон — отговорих й аз. — Или може би отвратителна разлагаща се мумия.
	Тя присви очи:
	— Сериозно те питам. Ще те посрещне ли някой в Кайро?
	— Чичо Бен — отвърнах аз. — Но той си пада по майтапите. Понякога се дегизира, за да ме изплаши.
	— Каза ми, че чичо ти е известен учен — подхвърли стюардесата.
	— Така е — отговорих аз. — Но също е и доста чудат.
	Тя се разсмя. Харесваше ми. Имаше хубава руса коса. Харесваше ми и начинът, по който накланяше глава на една страна, докато говореше.
	Казваше се Нанси и през целия полет до Египет беше много мила с мен. Знаеше, че за пръв път летя сам.
	Непрекъснато идваше при мен и питаше как съм. Но се държеше с мен като с възрастен. Не ми донесе някоя от онези тъпи книжки за оцветяване или пластмасови значки, които винаги дават на децата в самолетите. Освен това от време на време ми пъхваше пликче с фъстъци, въпреки че това не й влизаше в задълженията.
	— А защо отиваш при чичо си? — запита Нанси. — На гости ли?
	Кимнах.
	— Миналото лято също бях тук — казах й аз. — Беше наистина страхотно! Но тази година чичо Бен прави разкопки в една от непроучените досега пирамиди. Открил е древна гробница. И ме покани да съм с него, когато я отварят.
	Тя се засмя и наклони главата си още малко.
	— Имаш страхотно въображение, Гейб — каза тя. После се обърна, за да отговори на въпроса на някакъв пътник.
	Вярно е, че имам богато въображение. Но това не си го измислях.
	Чичо Бен Хасад е известен археолог. От години копае в пирамидите. И във вестниците пишат за него. Даже веднъж писаха в „Нешънъл Джиографик“.
	Миналото лято цялото семейство бяхме в Кайро. С братовчедка ми Сари — тя е дъщеря на чичо Бен — преживяхме невероятни приключения в залите на Голямата пирамида.
	И това лято Сари ще е тук, сетих се аз, докато гледах през люка към ясносиньото небе. Зачудих се, дали ще се държи по-добре тази година.
	Харесвам Сари, но тя е човек, който обича непрекъснато да се състезава! Иска винаги да е първа, да е най-силната, най-умната, най-добрата във всичко. Тя е единственото тринайсетгодишно момиче, което може да превърне и закуската в надпревара.
	— Моля, стюардесите да се подготвят за кацане — обяви пилотът във високоговорителя.
	Седнах по-добре, за да гледам през прозореца. Самолетът се сниши и Кайро вече се виждаше под нас. През града се виеше тънка синя ивица. Знаех, че това е река Нил.
	Градът се простираше от двете страни на реката. Загледах се във високите стъклени небостъргачи и ниските куполи на джамиите, които се виждаха долу. В края на града започваше пустинята. Жълтият пясък стигаше чак до хоризонта.
	Усетих стомаха си някак особено. Пирамидите бяха там някъде в пустинята. И само след ден-два щях да съм вътре в някоя от тях, да вървя след чичо си в гробница, която не е била отваряна от хиляди години.
	Какво ли ще намерим там?
	Извадих от джоба на ризата си моя талисман и се загледах в него. Беше малка ръка на мумия — не по-голяма от детска ръка. Купих я за два долара от едно дете при гаражна разпродажба. Детето ми каза, че ръката се нарича Призователя. Каза, че с нея може да се викат духове.
	Пръстите бяха обвити с нещо като бинт, през който прозираше черен катран.
	Когато я купувах, си мислех, че е фалшива — гумена или пластмасова. Не ми и хрумна, че може да е ръка на истинска мумия.
	Но миналото лято тази ръка спаси живота ни. Детето, което ми я продаде, се оказа право. Ръката наистина съживи десетки мумии! Беше страхотно.
	Разбира се, мама и татко, както и приятелите ми в Щатите, не повярваха на невероятния ми разказ. И не вярваха, че Призователя наистина може да направи нещо. Те смятат, че това е някакво менте, направено във фабрика за сувенири. Най-вероятно — в Тайван.
	Но тази ръка е винаги с мен. Тя ми е талисман. Не съм много суеверен — минавам под стълбове и щастливото ми число е тринайсет. Но наистина вярвам, че малката ръка на мумията ме закриля.
	Странно защо, но тази ръка винаги е топла. На пипане човек няма усещане за пластмаса. Топла е като човешка ръка.
	Когато мама и татко приготвяха куфара ми за пътуването, изведнъж се паникьосах. Не можех да намеря ръката на мумията. В никакъв случай нямаше да тръгна за Египет без нея!
	Най-накрая я намерих и се успокоих. Беше пъхната в задния джоб на едни смачкани дънки.
	Сега, когато самолетът сниши нос за кацане, посегнах към ръката в джоба на ризата си. Извадих я и… зяпнах.
	Ръката беше студена. Студена като лед!


>	2

	Защо ръката на мумията изведнъж изстина?
	Дали това не е някакво знамение? Или предупреждение?
	Дали не ме грози някаква опасност?
	Нямах много време за мислене. Самолетът спря до ръкава на летището, пътниците станаха, грабнаха ръчния си багаж и започнаха да си проправят път към изхода на самолета.
	Пъхнах ръката на мумията в джоба на дънките, метнах раницата си на гръб и поех напред. Сбогувах се с Нанси, благодарих й за фъстъците и тръгнах след другите пътници по дългия коридор към летището.
	Толкова много народ!
	И всички бързаха. Направо се прескачаха един през друг. Мъже в тъмни бизнес костюми. Жени в свободно падащи роби и с воали на лицата. Тийнейджърки в дънки и тениски. Група тъмнокожи мъже със сериозни физиономии, облечени в бели копринени костюми — костюми като пижами. Семейство с три деца, които плачеха едновременно.
	Изведнъж се притесних. Как ще намеря чичо Бен в тази лудница?
	Раницата ми натежа. Очите ми трескаво зашариха напред-назад. Заобикаляха ме странни лица. Всички говореха високо. Но никой не говореше на английски.
	— Ох! — извиках, когато нещо ме прободе отстрани.
	Обърнах се и осъзнах, че една жена ме е бутнала с количка за багаж.
	Спокойно, Гейб, заповядах си аз. Запази спокойствие!
	Чичо Бен е тук и те търси. Ще те намери. Само запази спокойствие!
	Ами ако чичо е забравил, запитах се аз. Ако е объркал деня, в който пристигам? Или ако е зает в пирамидата и е загубил представа за времето?
	Мога да изперкам от притеснение, като си навия нещо.
	А в този момент се тревожех като за трима!
	Ако чичо Бен не е тук, ще намеря телефон и ще му се обадя, намерих решение аз.
	Точно така.
	Направо чух как казвам — „Може ли да говоря с чичо ми при пирамидите, моля?“
	Това май няма да свърши работа.
	Нямах телефонния номер на чичо Бен. Дори не бях сигурен, че той има телефон там, където живее. Знаех само, че спи в палатка някъде край пирамидата, където прави разкопки.
	Трескаво оглеждах залата за пристигащи пътници и бях на ръба съвсем да се паникьосам, когато към мен се приближи един дебел мъж.
	Лицето му не се виждаше. Беше облечен с дълга роба и с нещо като наметало върху главата. Нарича се шамия. Лицето му бе скрито в диплите на това наметало.
	— Такси? — запита той с висок, пронизителен глас. — Такси? Американско такси?
	Избухнах в смях.
	— Чичо Бен! — извиках радостно.
	— Такси? Американско такси? Пътуване с такси? — настоя той.
	— Чичо Бен! Толкова се радвам да те видя! — възкликнах аз. Разперих ръце и го прегърнах през кръста. После, смеейки се на глуповатата му маскировка, се протегнах и свалих наметалото от главата му.
	Мъжът беше гологлав, с обръсната глава и големи черни мустаци. Гледаше ме свирепо.
	Виждах го за първи път в живота си.


>	3

	— Гейб! Гейб! Насам!
	Чух някой да ме вика. Погледнах покрай ядосания мъж и видях чичо Бен и Сари. Махаха ми от гишето за резервации.
	Лицето на непознатия мъж стана яркочервено и той ми изкрещя нещо на арабски. Добре, че не го разбрах. Продължи да мърмори нещо, докато вдигаше наметалото върху главата си.
	— Съжалявам! — извиках аз и хукнах към чичо Бен и братовчедка ми.
	Чичо Бен ми подаде ръка и каза:
	— Добре дошъл в Кайро, Гейб.
	Беше облечен в широка бяла спортна риза с къс ръкав и раздърпани панталони.
	Сари беше с избелели дънкови бермуди и светлозелен потник. Вече ми се смееше. Лошо начало.
	— Това някой твой приятел ли беше? — избъзика ме тя.
	— Ами… сбърках — признах си аз. Погледнах назад. Мъжът продължаваше да ме гледа лошо.
	— Наистина ли си помисли, че това е татко? — запита ме Сари.
	Измърморих нещо в отговор. Със Сари сме на една възраст. Но тя все още продължава да е с два-три сантиметра по-висока от мен. Беше си пуснала дълга коса и я беше сплела на плитка отзад.
	Големите й черни очи блестяха въодушевено. Обичаше да се майтапи с мен.
	Тръгнахме към лентата за багажа и по пътя им разказах за полета. Разказах им как стюардесата все ми пъхаше по някое и друго пакетче фъстъци.
	— Пристигнах миналата седмица — каза Сари. — Стюардесата ме пусна в първа класа. Знаеш ли, че в първа класа дават мелба?
	Не, не знаех. Видях, че Сари никак не се е променила.
	Откакто чичо Бен работи в Египет, Сари е на пансион в Чикаго.
	И от само себе си е ясно, че е първа в учението, тениса и ските.
	Понякога ми дожалява за нея. Майка й е умряла, когато Сари е била на пет години. А баща си вижда само през ваканциите и през лятото.
	Но докато чакахме да се появи куфарът ми, въобще не ми беше мъчно за нея. Просто тя не престана да се хвали — как сегашната пирамида била два пъти по-голяма от миналогодишната, как тя вече няколко пъти била влизала в нея и как щяла да ме разведе из нея, ако не ме е страх.
	Най-сетне издутият ми син куфар се появи, аз го издърпах от лентата и го стоварих в краката си. Тежеше цял тон!
	Опитах се да го вдигна, но едвам го по-местих.
	Сари ме избута.
	— Дай аз! — заяви тя, хвана дръжката, вдигна куфара и се понесе с него.
	— Ей…! — извиках след нея. Ама че фукла!
	Чичо Бен ми се усмихна.
	— Мисля, че Сари доста тренира — каза той. Сложи ръка на рамото ми и ме поведе към стъклените врати. — Хайде в джипа!
	Натоварихме куфара в багажника и се отправихме към града.
	— Тук е непоносимо горещо през деня — каза ми чичо Бен, докато избърсваше широкото си чело с кърпичка. — А през нощта е хладно.
	Колоната коли пред нас едвам пъплеше по тясното шосе. Клаксоните не спираха да бибипкат. Шофьорите натискаха клаксоните и когато се движеха, и когато са спрели. Шумът беше оглушителен.
	— Няма да спираме в Кайро — обясни чичо Бен. — Отиваме направо към пирамидата в Ал-Джиза. Живеем там в палатки, за да сме по-близо до обекта.
	— Надявам се, че си носиш препарат срещу насекоми — проплака Сари. — Комарите тук са големи като жаби!
	— Не преувеличавай! — скара й се чичо Бен. — Гейб няма да се изплаши от няколко комара. Нали Гейб?
	— Не, разбира се — тихо отвърнах аз.
	— Ами от скорпиони? — запита Сари.
	Движението понамаля, щом излязохме от града и поехме към пустинята. Жълтият пясък блестеше под жаркото следобедно слънце. Горещината се надигна като вълна срещу нас, когато джипът сви по тясно двулентово шосе.
	Не след дълго се появи пирамида. През маранята на пустинята тя изглеждаше като трептящ мираж. Направо нереална.
	Загледах се в нея със свито от вълнение гърло. Миналото лято видях много пирамиди, но все още продължавам да се вълнувам при вида им.
	— Не мога да повярвам, че пирамидите са на повече от четири хиляди години! — възкликнах аз.
	— Аха. По-стари са и от мен! — пошегува се чичо Бен. Физиономията му стана сериозна. — Всеки път ме изпълват с гордост, като ги видя, Гейб — призна той. — Като си помисля само колко умни и сръчни са били нашите предци, за да построят тези чудеса.
	Чичо Бен беше прав. И за мен пирамидите имаха особено значение, защото родът ни е от Египет. Бабите и дядовците ми са от Египет. Преместили са се в Съединените щати някъде към 1930 година. Мама и татко са родени в Мичиган. Аз самият се смятам за типично американско дете. Но все пак е вълнуващо да видиш страната, откъдето са предците ти.
	Докато приближавахме, пирамидата сякаш порастваше пред очите ни. Сянката й падаше като син триъгълник върху жълтия пясък.
	Малкият паркинг беше задръстен от коли и туристически автобуси. Няколко оседлани камили бяха подредени в редица в края на паркинга. Група туристи се бяха скупчили отстрани и зяпаха пирамидата, снимаха я, шумно бърбореха и я сочеха.
	Чичо Бен зави по тесен страничен път и поехме към задната страна на пирамидата, оставяйки назад тълпата туристи. Щом навлязохме в сянката, изведнъж захладня.
	— Умирам за фунийка сладолед! — проплака Сари. — Никога не ми е било толкова горещо!
	— Хайде да не обсъждаме жегата — отвърна чичо Бен. По челото към рунтавите му вежди се стичаха струйки пот. — По-добре ми кажи колко си щастлива да видиш баща си след толкова много месеци.
	Сари изпъшка:
	— Щях да съм по-щастлива да те видя с фунийка сладолед в ръка.
	Чичо Бен се засмя.
	Пазач в бежова униформа застана пред джипа. Чичо Бен показа син пропуск. Пазачът ни махна да продължим.
	Край пътя зад пирамидата се появиха брезентови палатки.
	— Добре дошли в хотел „Пирамид Хилтън“! — пошегува се чичо Бен. — Ей онова е луксозният ни апартамент — посочи той най-близката палатка.
	— Вътре е доста приятно — обясни той, докато паркираше джипа до палатката. — Но рум-сървисът не е на ниво.
	— И трябва да внимаваш за скорпиони — предупреди Сари.
	Искаше на всяка цена да ме уплаши.
	Свалихме куфара ми. После чичо Бен ни заведе до пирамидата.
	Снимачен екип събираше техниката си. От ниския вход, вкопан във варовиковите камъни, излезе млад мъж, целият в прах. Махна на чичо ми и се отправи към палатките.
	— Един от моите хора — измърмори чичо Бен и посочи пирамидата. — Е, Гейб, ето те и теб тук. Доста път е от Мичиган до тук, нали?
	Кимнах.
	— Невероятно е — казах му аз, като заслоних с ръка очите си, за да погледна нагоре. — Бях забравил, че на живо пирамидите изглеждат доста по-големи.
	— Утре ще ви заведа в гробницата — обеща чичо Бен. — Пристигна точно навреме. Копаем от месеци. Остава да счупим печата и да влезем в самата гробница.
	— Божичко! — възкликнах аз. Искаше ми да си придам по-тежък вид пред Сари, но не успях. Бях наистина развълнуван.
	— Май ще станеш много известен, когато отвориш гробницата, а, татко? — запита Сари. Плесна муха на ръката си. — Уф!
	— Ще бъда толкова известен, че мухите няма да се осмеляват да те хапят — отвърна чичо Бен. — Между другото, знаете ли как са били наричани мухите в Древен Египет?
	Със Сари поклатихме глави.
	— И аз не знам! — засмя се чичо Бен. Беше една от тъпите му шеги. Знае безброй такива. Изведнъж физиономията му се промени. — Ох! Сетих се! Имам подарък за теб, Гейб!
	— Подарък ли?
	— Ама, чакай сега — къде го сложих? — той бръкна в джобовете на раздърпаните си панталони.
	Докато търсеше, забелязах, че някъде зад рамото му нещо шава. Беше някаква сянка при входа на пирамидата.
	Присвих очи.
	Сянката се раздвижи. Съвсем бавно се появи някаква фигура.
	В първия момент реших, че ми се привижда.
	Присвих още малко очи и осъзнах, че не бъркам.
	Фигурата излезе от пирамидата — лицето й беше покрито с прогнил пожълтял тензух. А също ръцете. И краката.
	Отворих уста да извикам, но се задавих.
	И докато се опитвах да предупредя чичо ми, мумията сковано протегна ръце напред и се заклатушка към него в гръб.


>	4

	Видях, че очите на Сари се разшириха от ужас. Тя изстена глухо.
	— Чичо Бен… — най-сетне успях да изкрещя аз. — Обърни се! Тя…
	Той присви очи към мен някак си объркано.
	Клатушкайки се, мумията се приближаваше със заплашително протегнати напред ръце, сякаш искаше да сграбчи чичо Бен за врата.
	— Мумия! — изписках аз.
	Чичо Бен се завъртя. И нададе изненадан вик.
	— Тя се движи! — извика той, сочейки я с треперещ пръст. После отстъпи пред приближаващата мумия. — Движи се!
	— Оооо! — странно изстена Сари.
	Обърнах се и хукнах да бягам.
	Тогава мумията избухна в смях.
	Свали жълтите си ръце.
	— Бау! — извика тя и отново се разсмя.
	Обърнах се и видях, че и чичо Бен се смее. Тъмните му очи блестяха весело.
	— Движи се! Движи се! — повтори той, клатейки глава. После прегърна мумията през раменете.
	Зяпнах и двамата. Сърцето ми туптеше силно.
	— Това е Джон — каза чичо Бен, като се наслаждаваше на номера, който ни беше скроил. — Снимат телевизионна реклама тук. За някакъв нов лейкопласт.
	— Лейкопласт — каза ни Джон. — Точно по поръчка на мумията!
	Двамата с чичо Бен отново се разсмяха. После чичо ми посочи снимачния екип, който товареше техниката си в микробус.
	— Свършиха за днес. Но Джон се съгласи да остане още малко, за да ви поизплаши.
	Сари извъртя очи.
	— Напразно. Трябва повече да се потрудиш, за да ме изплашиш, татко — сухо каза тя. — Горкият Гейб. Видяхте ли физиономията му? Напълно се шашна! Помислих си, че ще се напишка!
	Чичо Бен и Джон се засмяха.
	— Глупости! — заявих аз, но усетих, че се изчервявам.
	Как може Сари да каже това? Когато мумията се заклати насам, я видях, че и тя зяпна и заотстъпва. Беше също толкова уплашена, колкото и аз.
	— Чух, че ти май изпищя — казах й аз. Не исках да мрънкам.
	— За да им помогна да те изплашат по-добре — настоя Сари и тръсна назад дългата си плитка.
	— Трябва да вървя — каза Джон, поглеждайки часовника си. — В хотела моментално ще се метна в басейна. Иска ми се да остана поне една седмица във вода! — той ни махна с бинтованата си ръка и се затича към микробуса.
	Как не забелязах, че мумията е с часовник на ръката?
	Почувствах се като пълен глупак.
	— Край! — ядосано викнах на чичо ми. — Повече не се хващам на тъпите ти номера! Никога!
	Той се усмихна и ми смигна:
	— Да се хванем ли на бас?
	— Татко, какво стана с подаръка за Гейб? — запита Сари. — Какъв е подаръкът?
	Чичо Бен извади нещо от джоба си и го вдигна. Медальон на верижка. Направен от прозрачно оранжево стъкло. Блестеше на ярката слънчева светлина.
	Подаде ми го. Докоснах го с пръсти. Беше гладък на пипане.
	— Какво е това? — попитах чичо ми. — Какво е това стъкло?
	— Не е стъкло — отговори той. — Това е камък. Нарича се кехлибар.
	Той пристъпи към мен, за да го разгледаме заедно.
	— Вдигни го и погледни през него.
	Така и направих. Вътре в камъка видях голяма кафява буболечка.
	— Прилича на бръмбар — казах аз.
	— И е бръмбар — отвърна чичо Бен, като присви едното си око, за да го разгледа по-добре. — Това е скарабей. Вкаменен преди четири хиляди години. Както виждаш е идеално запазен.
	— Отвратително! — заяви Сари и изкриви лице. После потупа чичо Бен по гърба. — Страхотен подарък, татко. Мъртва буболечка. Напомни ми да не позволявам ти да купуваш подаръците за Коледа!
	Чичо Бен се засмя. После се обърна към мен.
	— Древните египтяни придавали особено значение на скаребея — каза той, завъртя медальона между пръстите си и го пусна в ръката ми. — За тях скарабеят бил символ на безсмъртие.
	Загледах се в тъмната коруба на буболечката, в шестте й крачета — всичките абсолютно запазени.
	— Да притежаваш скарабей означавало безсмъртие — продължи чичо. — Но ухапване от скарабей означавало моментална смърт.
	— Странно — измърмори Сари.
	— Изглежда страхотно — казах на чичо ми. — Наистина ли е на четири хиляди години?
	Той кимна.
	— Носи го на врата си, Гейб. Може още да притежава някои от древните си сили.
	Нахлузих медальона на врата си и го мушнах под тениската. Кехлибарът хладно докосна кожата ми.
	— Благодаря ти, чичо Бен — казах аз. — Страхотен подарък.
	Той избърса потното си чело с разгъната салфетка.
	— Да идем в палатката и да пийнем по нещо студено — предложи той.
	Направихме няколко крачки… но спряхме, когато видяхме физиономията на Сари.
	Цялата трепереше. Беше зяпнала и сочеше гърдите ми.
	— Сари… какво става? — извика чичо Бен.
	— Ска… ска… ра… ббб — запелтечи тя. — Из… избяга! Видях го! — тя посочи надолу. — Ей там!
	— Ха! — завъртях се и се наведох да търся скарабея.
	— Ооо! — извиках от болката, която усетих отзад на крака си.
	И осъзнах, че скарабеят ме бе ухапал.


>	5

	Докато зяпах ужасен, в мислите ми нахлуха думите на чичо Бен за скарабея:
C>
	„Да притежаваш скарабей означавало безсмъртие. Но ухапване от скарабей означавало моментална смърт.“
C$
	Моментална смърт?
	— Нееее! — нададох вой и се обърнах.
	Видях Сари клекнала на земята. Ухилена. С протегната напред ръка.
	Осъзнах, че тя ме е ощипала по крака.
	Сърцето ми продължаваше да бие лудо. Хванах медальона и се вгледах в прозрачния оранжев камък. Скарабеят си беше вътре — точно както през последните четири хиляди години.
	— Ааааах! — нададох яростен вик. Бях ядосан най-вече на себе си.
	През цялата ли ваканция ще се хващам на тъпите номера на чичо Бен и Сари? В такъв случай ме очаква едно много дълго лято.
	Винаги съм харесвал братовчедка ми. Винаги сме се разбирали добре, с изключение на моментите, когато тя държи да е първа или по-велика.
	Но сега ми се искаше да я ударя. Искаше ми се да й кажа разни гадни неща.
	Но не се сещах за нищо кой знае колко гадно.
	— Беше много подло, Сари — казах тъжно и пъхнах медальона под тениската си.
	— Нали? — отвърна тя, много доволна от себе си.
	През нощта лежах на малкото походно легло, загледан в тавана на палатката, и не можех да заспя. Чувах плъзгането на вятъра по вратата, лекото проскърцване на колчетата на палатката, шумоленето на брезента.
	Май никога не съм бил в такова състояние — някак си нащрек.
	През пролука на вратата виждах блясъка на луната и стръкове суха трева на пясъка отвън. На брезента над леглото ми имаше следи от мокро петно.
	Няма да мога да заспя, мислех си тъжно аз.
	Мачках и удрях тънката възглавница за стотен път. Опитвах да я направя малко по-пухкава. Грубото вълнено одеало драскаше брадата ми.
	И друг път съм спал на ново място. Но винаги е било в някаква стая. А не някъде сред безкрайната пясъчна пустиня в малка, проветрива, скърцаща брезентова палатка.
	Не бях изплашен. Чичо ми хъркаше в леглото си на няколко стъпки от мен.
	Бях просто нащрек. Буден.
	Бях в такова състояние, че чувах шумоленето на листата на палмите отвън. Чувах шума от автомобилните гуми по шосето, което беше на няколко километра.
	И чух как сърцето ми изтупка, когато нещо докосна гърдите ми.
	Бях толкова нащрек, че го усетих на мига.
	Беше леко мръдване. Бързо и леко докосване.
	Можеше да е само едно нещо. Скарабеят в медальона.
	Този път не е шега.
	Наистина, това не е шега. Той мръдна.
	Отметнах одеялото и бръкнах да извадя медальона. Вдигнах го на лунната светлина. Скарабеят беше вътре — тлъст и черен в оранжевия си затвор.
	— Ти ли помръдна? — прошепнах му аз. — Ти ли трепна с крачета?
	Изведнъж се почувствах много глупаво. Защо шепна на някакво насекомо на четири хиляди години? Защо си въобразявам, че е живо?
	Ядосан на себе си, пъхнах медальона обратно под пижамата.
	Нямаше как да знам колко важен за мен ще се окажа медальонът съвсем скоро.
	Нямаше как да знам, че медальонът крие тайна, която може да спаси живота ми. Или да ме убие.


>	6

	На сутринта, когато се събудих, в палатката вече беше горещо. През отворената врата нахлуваше яркожълта слънчева светлина. Примижах, разтърках очи и се протегнах. Чичо Бен вече бе излязъл.
	Гърбът ме болеше. Походното легло беше толкова твърдо!
	Но бях така въодушевен, че не можех да се притеснявам за гърба си. Тази сутрин щях да вляза в пирамидата, щях да застана пред входа на древна гробница.
	Сложих си чиста тениска и вчерашните дънки. Пъхнах медальона под тениската. После внимателно нагласих ръката на мумията в задния джоб на дънките.
	Медальонът и ръката на мумията ме пазят, казах си аз. Нищо лошо не може да ми се случи този път.
	Сресах надве-натри гъстата си черна коса и си сложих жълто-черна бейзболна шапка. После тръгнах към палатката, която служеше за столова, за да закуся.
	Слънцето се носеше над палмите в далечината. Жълтият пясък на пустинята ярко блестеше. Поех дълбоко от свежия въздух.
	Гадост. Сигурно наблизо има камили, помислих си аз. Въздухът не беше точно свеж.
	Сари и чичо Бен вече закусваха в единия край на дълга маса. Чичо Бен беше с обичайните си раздърпани панталони и риза с къс ръкав, върху която се виждаха няколко петна от кафе.
	Дългата коса на Сари беше вързана на опашка отзад. Беше си сложила червен потник и къси бели панталонки.
	Поздравиха ме още щом влязох в палатката. Сипах си чаша портокалов сок и тъй като не видях да има захаросани овесени ядки, си сипах зърнена закуска със стафиди.
	Трима от работниците на чичо Бен закусваха в другия край на масата. Оживено обсъждаха работата си.
	— Може да влезем днес — чух да казва единият.
	— А може да минат дни, докато отворим вратата на гробницата — отвърна му млада жена.
	Седнах до Сари.
	— Разкажи ми за гробницата — помолих чичо Бен. — На кого е тази гробница? Какво има в нея?
	Той се изненада.
	— Първо да ти кажа „Добро утро“ преди за започна лекцията, а?
	Сари се надвеси над купичката си със зърнена закуска.
	— Ей, виж… — посочи тя. — Имам повече стафиди от теб.
	Вече казах, че тя може да превърне и закуската в състезание.
	— Е, пък аз имам повече парченца портокал в сока — отвърнах й аз.
	Беше просто шега, но тя погледна сока си, за да провери дали е така.
	Чичо Бен избърса устата си със салфетка и сръбна голяма глътка кафе.
	— Ако не греша — започна той, — гробницата, която открихме, е на високопоставен мъж, нещо като принц. Всъщност мисля, че е на братовчед на Тутанкамон.
	— Тутанкамон е фараон — намеси се Сари, за да ми подскаже.
	— Знам! — отвърнах й рязко аз.
	— Гробницата на Тутанкамон е открита през 1922 година — продължи чичо Бен. — В огромната погребална зала са открити съкровищата на фараона. Това е най-значимото археологическо откритие на века — по лицето му пробяга усмивка. — Засега.
	— Мислиш ли, че си открил нещо още по-значимо? — запитах аз. Въобще не бях докоснал храната пред мен. Бях любопитен да чуя разказа на чичо Бен.
	Той вдигна рамене.
	— Няма как да знаем какво има зад вратата на гробницата, докато не я отворим, Гейб. Но стискам палци. Вярвам, че сме открили гробницата на Хор-Ру — братовчед на Тутанкамон. Смята се, че е бил богат колкото самия фараон.
	— А мислиш ли, че всичките му накити и скъпоценности са погребани с него? — запита Сари.
	Чичо Бен допи кафето си и подбутна чашата настрани.
	— Кой знае? — отвърна той. — Вътре може да има невероятни съкровища. А може да няма и нищо. Просто едно празно помещение.
	— Как така да няма нищо? — запитах аз. — Защо им е било да оставят празно помещение в пирамидата?
	— Заради крадците на гробници — отвърна чичо Бен намръщено. — Хор-Ру е погребан около 1300 г. пр. Хр. През вековете много от гробниците са били ограбени.
	Той стана и въздъхна.
	— Може да се окаже, че сме копали толкова месеци, за да стигнем до празно помещение.
	— Няма! — извиках развълнувано аз. — Сигурен съм, че ще намерим мумията на Хор-Ру вътре. И скъпоценности за милиони!
	Чичо Бен ми се усмихна.
	— Стига толкова приказки! — каза той. — Хапвайте и да вървим да видим какво ще намерим.
	Тримата излязохме навън. Чичо Бен махна на двама млади мъже, които излязоха от палатката склад, носейки инструменти за копаене. После отиде да им каже нещо.
	Със Сари останахме настрана. Тя се обърна към мен със сериозна физиономия.
	— Ей, Гейб — каза тихо тя. — Съжалявам, че все те измъчвам.
	— Ти? Да ме измъчваш? — отвърнах иронично.
	Тя не се засмя.
	— Малко се тревожа — призна после тя. — За татко.
	Погледнах към чичо Бен. Докато говореше, потупваше единия от мъжете по гърба. Беше весел, както винаги.
	— И за какво се притесняваш? — запитах Сари. — Баща ти е в страхотно настроение.
	— Точно затова се тревожа — прошепна Сари. — Толкова е щастлив и въодушевен. Наистина мисли, че това откритие ще го направи известен.
	— Е и? — запитах аз.
	— Ами ако се окаже, че гробницата е празна? — отвърна Сари. Черните й очи бяха насочени към баща й. — Ами ако крадци са ограбили гробницата? Или ако татко отвори вратата и намери само едно прашно помещение, пълно със змии?
	Сари въздъхна:
	— Татко ще бъде съкрушен. Направо съкрушен. Толкова много разчита на това, Гейб. Не знам дали ще понесе едно такова разочарование.
	— Защо да мислим за най-лошото? — отвърнах аз. — Ами ако…
	Спрях, защото чичо Бен се върна при нас.
	— Хайде да вървим към гробницата — въодушевено каза той. — Работниците мислят, че съвсем скоро ще разкрият входа й.
	Той ни прегърна през раменете й ни поведе към пирамидата.
	Когато навлязохме в сянката й, въздухът стана по-хладен. Ниският вход, вкопан в задната стена, вече се виждаше. Беше толкова малък, че трябваше да влезем един по един. Надникнах през дупката и видях, че тунелът се спуска стръмно надолу.
	Дано не падна, помислих си аз. Коремът ми се стегна на възел от страх. Представих си как падам в безкрайно дълбока дупка.
	Притеснявах се, защото не исках да падам пред Сари. Знаех, че тя ще ми го напомня безкрайно.
	Чичо Бен ни даде яркожълти каски с фенерчета като каските на миньорите.
	— И не се отделяйте — нареди ни той. — Спомням си миналото лято. Двамата се мотаехте насам-натам и причинихте доста тревоги.
	— Ня… няма — запелтечих аз. Опитах се да не проличи колко съм напрегнат, но явно не успях.
	Погледнах към Сари. Нагласяше каската на главата си. Както винаги изглеждаше спокойна и уверена.
	— Аз водя — каза чичо Бен, затягайки каишката под брадичката си. Обърна се и започна да се спуска в дупката.
	Остър писък отзад обаче ни накара да спрем и да се обърнем.
	— Спрете! Моля ви… спрете! Не влизайте!


>	7

	Към нас по пясъка тичаше млада жена.
	Дългата й черна коса се вееше. Жената носеше кафяво куфарче. През врата й беше преметнат фотоапарат, който подскачаше на гърдите й.
	Тя спря пред нас и се усмихна на чичо Бен.
	— Доктор Хасад? — запита тя задъхано.
	Чичо ми кимна.
	— Да? — той изчака жената да си поеме дъх.
	Божичко, колко е хубава, помислих си аз. Имаше дълга черна коса — гладка и лъскава. Беше с бретон. Под него грееха най-красивите зелени очи, които някога съм виждал.
	Цялата беше облечена в бяло — бяло сако, бяла блуза и бели панталони. Жената беше ниска — само два-три сантиметра по-висока от Сари.
	Сигурно е кинозвезда или някаква знаменитост, помислих си аз. Изглежда страхотно!
	Тя остави куфарчето върху пясъка и отметна назад дългата си черна коса.
	— Съжалявам, доктор Хасад, че така се развиках — каза тя на чичо ми. — Просто искам да говоря с Вас и не ми се щеше да Ви изпусна.
	Чичо Бен я погледна с присвити очи, сякаш я изучаваше.
	— Как успяхте да минете през охраната? — запита той и свали каската си.
	— Показах му журналистическата си карта — отговори жената. — Аз съм репортер от вестник „Кайро Сън“. Казвам се Нила Рахмад. Надявам се че…
	— Нила? — прекъсна я чичо Бен. — Какво хубаво име.
	Тя се усмихна:
	— Да, майка ми ме е кръстила на Нил — реката на живота.
	— Да, името наистина е много хубаво — каза чичо Бен и премигна. — Но още е рано за репортажи от работата ни тук.
	Нила се намръщи и прехапа долната си устна.
	— Преди няколко дни говорих с доктор Фийлдинг — каза тя.
	Очите на чичо ми се разшириха от изненада:
	— Така ли?
	— Доктор Фийлдинг ми разреши да пиша за вашето откритие — настоя Нила. Гледаше съсредоточено чичо Бен със зелените си очи.
	— Ами, ние още нищо не сме открили — каза рязко чичо Бен. — А може и нищо да не открием.
	— Доктор Фийлдинг ми каза съвсем друго — отвърна Нила. — Той е сигурен, че ще откриете нещо, което ще шашне света.
	Чичо Бен се засмя.
	— О, партньорът ми просто е прекалено въодушевен и приказва малко повече от необходимото — каза той на Нила.
	Очите на Нила гледаха чичо Бен умолително.
	— Може ли да вляза с вас в пирамидата? — тя хвърли по един поглед на мен и Сари. — Виждам, че имате още гости.
	— Дъщеря ми — Сари, и племенникът ми — Гейб — представи ни чичо Бен.
	— Ами, може ли да дойда и аз? — примоли се Нила. — Обещавам да не пиша нищо за вестника, докато не ми позволите.
	Чичо Бен потърка замислено брадичка. Нахлузи си каската на главата.
	— И без снимки! — промърмори той.
	— Това означава ли, че може да дойда? — развълнувано запита Нила.
	Чичо Бен кимна.
	— Като наблюдател! — опитваше се да се държи твърдо, но виждах, че я харесва.
	Нила му отвърна с топла усмивка:
	— Благодаря Ви, доктор Хасад.
	Той се протегна към една количка и й подаде жълта каска.
	— Днес няма да има невероятни открития — предупреди я той. — Но сме наистина близо… до нещо.
	Докато слагаше каската, Нила се обърна към мен и Сари.
	— За пръв път ли влизате в пирамидата? — запита тя.
	— Ами! Вече три пъти съм била вътре — похвали се Сари. — Наистина е страхотно!
	— Аз пристигнах вчера — казах. — Така че ми е за пръв път…
	Спрях, защото видях, че изражението на Нила се промени.
	Защо ме гледаше така втренчено?
	Проследих погледа й и видях, че тя се беше втренчила в моя медальон. Беше зяпнала от изненада.
	— Не! Не мога да повярвам! Наистина! Толкова е странно! — възкликна тя.


>	8

	— Как… какво има? — запелтечих аз.
	— Ние сме близнаци! — обяви Нила. Тя бръкна под сакото си и извади медальона, който висеше на врата й.
	Кехлибарен медальон, който приличаше на моя.
	— Колко невероятно! — възкликна чичо Бен.
	Нила хвана медальона ми и се наведе да го разгледа.
	— В твоя има скарабей — каза ми тя, докато въртеше медальона между пръстите си.
	После го пусна и вдигна своя към лицето ми.
	— Виж, Гейб. Моят е празен.
	Погледнах нейния медальон. Приличаше на чисто оранжево стъкло. Без нищо вътре.
	— Мисля, че твоят е по-хубав — каза Сари на Нила. — Не бих носила умряла буболечка на врата си.
	— Но се смята, че носи късмет — отвърна Нила. Тя пъхна медальона си обратно под сакото. — Надявам се, че носенето на празен медальон не е лош късмет.
	— И аз се надявам — сухо каза чичо Бен. Той се обърна и ни поведе към входа на пирамидата.
	Не знам точно как се загубих.
	Със Сари вървяхме зад чичо Бен и Нила. Бяхме точно зад тях. Чувах как той й обяснява, че стените на тунела са от гранит и варовик.
	Фенерчетата на каските ни бяха включени. Тънкият лъч жълта светлина шареше насам-натам по пода и стените, докато влизахме все по-навътре в пирамидата.
	Таванът беше нисък и трябваше да вървим приведени. Тунелът криволичеше и от него тръгваха други по-малки ръкави.
	— Фалшиви входове и задънени тунели — обясни чичо Бен.
	Светлината трептеше и пътят не се виждаше много добре. Веднъж се спънах и ожулих лакътя си в грубата стена на тунела. Тук долу беше неочаквано студено и съжалих, че не си бях сложил дебела фланела.
	Отпред чичо Бен разказваше на Нила за Тутанкамон и Хор-Ру. Стори ми се, че се опитва да я впечатли. Зачудих се дали не си е паднал по нея.
	— Толкова е вълнуващо! — чух да възкликва Нила. — Толкова мило, че Вие и доктор Фийлдинг ми позволихте да вляза тук.
	— Кой е доктор Фийлдинг? — прошепнах на Сари.
	— Партньорът на баща ми — отвърна ми също шепнешком Сари. — Но татко не го харесва. Сигурно ще се запознаеш с него. И аз не го харесвам много-много.
	Спрях, за да разгледам странен знак върху стената на тунела. Приличаше на глава на животно.
	— Сари, виж! — прошепнах аз. — Древна рисунка.
	Сари извъртя очи.
	— Това е Барт Симпсън* — измърмори тя. — Сигурно някой от работниците на татко го е надраскал тук.
	[* Герой от анимационния сериал „Семейство Симпсън“]
	— Знаех си — излъгах аз. — Просто те пробвах.
	Докога ще се излагам пред братовчедка ми?
	Обърнах гръб на тъпата рисунка на стената… и Сари беше изчезнала.
	Видях тънкия лъч на каската й някъде напред.
	— Ей… почакай! — извиках аз. Но светлината изчезна след един завой на тунела.
	И после отново се спънах.
	Каската ми удари стената. И фенерчето изгасна.
	— Ей… Сари? Чичо Бен? — извиках им аз. Подпрях се на стената, беше ме страх да се движа в пълен мрак.
	— Ей…! Чува ли ме някой? — гласът ми проехтя в тесния тунел.
	Но никой не ми отговори.
	Свалих каската си и се опитах да включа фенерчето. Завъртях го, за да го затегна. После разтърсих цялата каска. Но лампичката не искаше да светне.
	Въздъхвайки, нагласих каската обратно на главата.
	Ами сега? Май започвах малко да се страхувам. Стомахът ми се разбунтува. Гърлото ми внезапно пресъхна.
	— Ей… чува ли ме някой? — провикнах се отново аз. — Аз съм тук в тъмнината. Нищо не виждам!
	Никакъв отговор.
	Къде ли са? Защо не забелязват, че съм изчезнал?
	— Ами, ще седя тук и ще ги чакам — казах си на глас.
	Облегнах се с рамо на стената… и пропаднах през нея.
	Нямаше шанс да запазя равновесие. Нямаше за какво да се хвана.
	Падах надолу. Падах в пълен мрак.


>	9

	Бясно мятах ръце, докато падах.
	Опитвах се да се хвана за нещо.
	Всичко стана толкова бързо, че даже не успях да извикам.
	Паднах тежко по гръб. Болката прониза тялото ми. Тъмнината се завъртя пред очите ми.
	Въздухът излезе от дробовете ми. Виждах яркочервени проблясъци, но след това всичко отново стана черно. Борех се за глътка въздух, но не можех да си поема дъх.
	Усещането ми беше като при удар с баскетболна топка в корема.
	Най-накрая успях да седна. Опитвах се да видя нещо в непрогледния мрак. Дочух леко шумолене. Нещо дращеше по твърдия под.
	— Ей… чува ли ме някой? — гласът ми прозвуча като дрезгав шепот.
	Гърбът ме болеше, но поне вече можех да дишам нормално.
	— Ей… долу съм! — извиках малко по-силно аз.
	Никакъв отговор.
	Не им ли липсвам? Не ме ли търсят?
	Облегнах се назад на лакти. Вече се чувствах малко по-добре. Но дясната ми ръка започна да ме сърби.
	Протегнах се с другата да се почеша и пернах нещо.
	Краката също започнаха да ме сърбят. Усетих, че нещо пълзи по лявата ми китка.
	Тръснах силно ръка.
	— Какво става? — прошепнах на себе си.
	Усещах гъделичкане по цялото тяло.
	Почувствах леко боцкане по ръцете и краката.
	Разтърсвайки и двете си ръце, скочих на крака. И ударих с каската някаква ниска издатина.
	Фенерчето светна.
	И замръзнах, когато в тънкия лъч светлина видях пълзящите буболечки.
	Паяци. Десетки топчести бели паяци покриваха пода на помещението.
	Пълзяха по пода един връз друг. Когато разклатих глава, светлината също се раздвижи и видях, че и стените бяха покрити с паяци. Понеже шаваха, изглеждаше сякаш и стените мърдат.
	От тавана на помещението се спускаха паяци на дълги паяжини. Сякаш подскачаха нагоре-надолу във въздуха.
	Пернах един от дланта си.
	И зяпнал от почуда, осъзнах защо краката ме сърбят. Паяците лазеха по краката ми. По ръцете ми. По врата ми.
	— Помощ! Моля, помогнете! — едвам успях да извикам аз.
	Усетих, че на главата ми падна паяк.
	Пернах го нервно.
	— Помощ! — изпищях аз. — Чува ли ме някой?
	И тогава видях нещо още по-страшно. Много по-страшно. Отгоре към лицето ми се спускаше змия.


>	10

	Бързо се свих и покрих с две ръце главата си, докато змията се спускаше към мен.
	— Дръж! — чух някой да вика. — Хващай!
	Извиках уплашено и вдигнах очи. Лъчът светлина също се вдигна. И видях, че това, което се спуска отгоре, не е змия… а въже!
	— Хвани се, Гейб! Бързо! — викаше настоятелно Сари отгоре.
	Ритайки нервно, изтръсках паяците от маратонките и хванах въжето с две ръце.
	Усетих, че се издигам. Издигах се през мрака към тунела горе.
	След секунди чичо Бен се протегна и ме хвана под мишниците. Докато ме издърпваше, видях, че Сари и Нила теглят въжето с все сила.
	Усмихнах се радостно, когато краката ми стъпиха на пода. Но нямах шанс дълго да се насладя на момента. Цялото ми тяло сякаш гореше!
	Полудях! Ритах с крака, изтръсквах паяци от ръцете си, от гърба си, цапардосвах ги, докато падаха от мен.
	Вдигнах поглед и видях, че Сари ми се смее.
	— Гейб, как се нарича този танц? — попита тя.
	Чичо Бен и Нила също се засмяха.
	— Как се оказа там, Гейб? — запита чичо ми, като надничаше през дупката към залата с паяците.
	— Стената… поддаде — казах му аз, като нервно чешех краката си.
	— Мислех си, че си зад мен — обясни Сари. — Но когато се обърнах… — гласът й изчезна.
	Фенерчето от каската на чичо Бен освети дупката, в която пропаднах.
	— Доста надолу си паднал — каза чичо Бен и се обърна към мен. — Сигурен ли си, че всичко е наред?
	Кимнах.
	— Да, добре съм. Само ми излезе въздухът. А после и тези паяци…
	— Сигурно има стотици зали като тази — обясни чичо Бен, поглеждайки към Нила. — Строителите на пирамиди са правели плетеници от тунели и зали, за да излъжат крадците на гробници и да не им позволят да открият истинската гробница.
	— Ама, че гадост! Какви тлъсти паяци! — изпъшка Сари и отстъпи назад.
	— Долу има сигурно милиони — казах й аз. — По стените, по тавана, навсякъде.
	— Ще сънувам кошмари с тия паяци — каза тихо Нила и се приближи до чичо Бен.
	— Сигурен ли си, че си добре? — отново ме попита чичо.
	Но преди да отговоря, изведнъж се сетих нещо. Ръката на мумията! Бях я пъхнал в задния си джоб.
	Дали не се счупила, когато паднах?
	Сърцето ми прескочи. Не ми се искаше да се случи нещо с тази малка ръка. Това ми е талисманът.
	Посегнах към джоба на дънките и я извадих. Разгледах я внимателно на светлината на фенерчето.
	Въздъхнах облекчено, когато видях, че е наред. Още беше студена на пипане. Но, слава Богу, не се беше счупила.
	— Какво е това? — запита Нила и се наведе, за да я види по-добре. Тя отмести кичур коса, паднал върху лицето й. — Това Призователя ли е?
	— Откъде знаеш? — попитах аз, като вдигнах талисмана към лицето й, за да може да го види по-добре.
	Нила се вторачи съсредоточено в него.
	— Знам доста за Древния Египет — отговори тя. — Цял живот го изучавам.
	— Сигурно е древна реликва — намеси се чичо Бен.
	— Или е просто кичозен сувенир — добави Сари.
	— Притежава тайнствени сили — настоях аз и внимателно погалих ръката. — Паднах върху нея… — посочих залата с паяците, — а тя не се счупи.
	— Сигурно е ценен талисман — каза Нила и се обърна към чичо Бен.
	— Тогава защо не предпази Гейб да не падне през стената? — заяде се Сари.
	Преди да й отговоря, видях, че ръката на мумията трепна. Пръстите бавно се свиха. После се разтвориха.
	Извиках и за малко да изпусна ръката.
	— Гейб… сега пък какво? — рязко запита чичо Бен.
	— Ааа… нищо — отвърнах аз.
	В никакъв случай нямаше да ми повярват.
	— Мисля, че достатъчно разгледахме за днес — каза чичо Бен.
	Докато вървяхме към изхода, държах ръката на мумията пред себе си.
	Бях сигурен, че не ми се е привидяло. Пръстите наистина се раздвижиха.
	Но защо?
	Дали ръката се опитваше да ми даде знак? Дали се опитваше да ме предупреди за нещо?


>	11

	Два дни по-късно работниците на чичо Бен стигнаха до вратата на гробницата.
	Тези два дни със Сари се мотаехме около палатката или разглеждахме околността. Нямаше кой знае какво за гледане, тъй като наоколо имаше предимно пясък.
	Единия следобед изкарахме в игра на Скрабъл. А да се играе на Скрабъл със Сари не е много забавно. Тя е много предпазлива и с часове мисли как да ме блокира, за да не направя най-добрите думи.
	Когато пък направя добра дума, Сари твърди, че такава дума изобщо няма или не е позволена. А понеже в палатката нямахме речник, тя се налагаше в повечето спорове.
	Междувременно чичо Бен изглеждаше все по-притеснен. Реших, че сигурно е изнервен заради отварянето на гробницата.
	Той почти не говореше с нас. Вместо това непрекъснато се срещаше с непознати хора. Имаше сериозен и делови вид. Нямаше ги обичайните му потупвания по гърба или закачки.
	Доста време чичо Бен отдели и на разговори с Нила. Първоначално тя искаше да пише за неговото откритие в пирамидата. Но след това реши да пише статия за самия него. В малко тефтерче, което непрекъснато носеше със себе си, тя записваше всяка дума на чичо Бен.
	Най-сетне на закуска чичо се усмихна за първи път от два дни.
	— Днес е големият ден! — обяви той.
	Със Сари не можехме да скрием вълнението си.
	— Ще ни вземеш ли и нас? — попитах аз.
	Чичо Бен кимна.
	— Искам да сте с мен — отвърна той. — Може би днес ще донапишем историята. Може да е ден, за който ще си спомняте през целия си живот — той сви рамене и добави замислено — Може би.
	След няколко минути тримата вече вървяхме по пясъка към пирамидата. Следвахме работниците. Беше сивкав ден. Ниско по небето се стелеха тежки облаци, които предвещаваха дъжд. Пирамидата се извисяваше мрачно към облаците.
	Когато приближавахме малкия отвор в задната стена, към нас дотича Нила. Фотоапаратът подскачаше на гърдите й. Беше облечена в дънкова риза с дълъг ръкав и избелели дънки. Чичо Бен топло я поздрави.
	— Но без снимки — каза й с категоричен тон. — Обещаваш ли?
	Нила му се усмихна. Зелените й очи блеснаха развълнувано. Сложи ръка на сърцето си.
	— Обещавам.
	Всички си взехме жълти каски от сандъка с материалите. Чичо Бен носеше каменарски чук. Той се наведе на входа и ние го последвахме.
	Сърцето ми биеше лудо, докато вървях бързо след Сари. Светлините от каските ни се стрелкаха в тесния тунел. Далеч отпред се чуваха гласовете на работниците и равномерният звук на инструментите им.
	— Наистина е страхотно! — казах задъхано на Сари.
	— Сигурно гробницата е пълна със скъпоценности — прошепна тя, докато завивахме. — Сапфири, рубини, изумруди. Може да пробвам изящна корона на някоя египетска принцеса.
	— Мислиш ли, че в гробницата има мумия? — попитах я аз. Скъпоценните камъни никак не ме вълнуваха. — Дали мумифицираното тяло на Хор-Ру е вътре и чака да бъде открито?
	Сари изкриви физиономия.
	— Само за това ли си мислиш? За мумии?
	— Е, все пак сме в древноегипетска пирамида! — отвърнах бързо аз.
	— Може да има скъпоценности и реликви за милиони в тази гробница — сърдито каза Сари — А ти си мислиш само за някакво мухлясало старо тяло, увито в тензух — тя поклати глава. — Знаеш ли, повечето деца надрастват прехласването по мумии на осем-девет години.
	— Но не и чичо Бен! — отвърнах аз.
	Това я накара да млъкне.
	Продължихме да вървим мълчаливо след Нила и чичо Бен. Не след дълго тесният тунел рязко зави. Въздухът стана по-топъл, когато започнахме леко да се изкачваме.
	Отпред виждах светлини. На далечната стена бяха подпрени два прожектора, захранвани от акумулатор. Когато приближихме, видях, че това там не е стена. Беше врата.
	Четирима работници — двама мъже и две жени — бяха клекнали и работеха с лопатки и малки кирки. Изтребваха последните буци пръст от вратата.
	— Изглежда красива! — извика чичо Бен, тичайки към работниците. Те се обърнаха да го поздравят. — Направо е великолепна! — заяви той.
	Нила, Сари и аз застанахме зад него. Чичо Бен беше прав. Древната врата беше наистина чудесна!
	Не беше много висока. Забелязах, че чичо Бен ще трябва да се наведе, за да мине през нея.
	Царствена врата! Тъмното махагоново дърво — сега вкаменено — сигурно е било донесено отдалече. Знаех, че в Египет не растат такива дървета.
	От горе до долу вратата беше покрита със странни йероглифи. Забелязах птици, котки и други животни, издълбани в тъмното дърво.
	Най-изненадващ от всичко беше печатът, с който вратата беше запечатана — гневна лъвска глава, направена от злато. На светлината на фенерчетата главата грееше като слънце.
	— Златото е меко — чух един от работниците да казва на чичо ми. — Печатът ще се счупи лесно.
	Чичо Бен остави чука на земята. Загледа се известно време в блестящата лъвска глава, после се обърна към нас.
	— Египтяните са мислили, че лъвът ще прогони натрапниците от гробницата — обясни той. — Май е успял. Досега.
	— Доктор Хасад, трябва да снимам счупването на печата — каза Нила и пристъпи до него. — Моля Ви, трябва да ми позволите. Не може да изпуснем този важен момент. Трябва да снимам.
	Той я погледна замислено.
	— Добре… добре — съгласи се той.
	По лицето й пробяга доволна усмивка.
	— Благодаря, Бен.
	Работниците отстъпиха назад. Една жена подаде чук на чичо Бен и някакъв по-малък инструмент, който приличаше на скалпел.
	— Всичко е във Вашите ръце! — каза тя.
	Чичо Бен вдигна инструментите и пристъпи към печата.
	— След като счупя печата, ще отворим вратата и ще влезем в помещение, в което не е стъпвал човешки крак четири хиляди години — обяви той.
	Нила нагласи фотоапарата пред лицето си и внимателно фокусира.
	Със Сари застанахме до работниците.
	Когато чичо Бен вдигна чука, златният лъв сякаш заблестя по-ярко. В тунела настъпи гробна тишина. Във въздуха се чувстваше вълнението и напрежението на всички.
	Такова очакване!
	Усетих, че съм затаил дъх. Издишах бавно и отново поех въздух.
	Погледнах към Сари. Тя нервно дъвчеше долната си устна. Притискаше ръце отстрани на тялото си.
	— Някой да е гладен? Може да спрем и да поръчаме пица! — пошегува се чичо Бен.
	Всички се засмяхме силно.
	Ето такъв е чичо Бен — все ще пусне някоя тъпа шега в момент, който може да се окаже най-вълнуващият в живота му.
	Напрегнатата тишина се върна. Лицето на чичо Бен отново стана сериозно. Обърна се към древния печат. Насочи длетото към гърба на печата. После вдигна чука.
	И проехтя бумтящ глас: „МОЛЯ ВИ, ОСТАВЕТЕ МЕ ДА ПОЧИВАМ В МИР!“


>	12

	Нададох изплашен вик.
	„ОСТАВЕТЕ МЕ ДА ПОЧИВАМ В МИР!“ — повтори бумтящият гаас.
	Видях, че чичо Бен свали длетото. Обърна се с широко отворени от изненада очи.
	Осъзнах, че гласът идва някъде зад нас. Обърнах се и видях мъж, когото не бях виждал досега. Беше наполовина скрит в тъмния тунел. Вървеше към нас с големи, уверени крачки.
	Беше висок и мършав. Толкова висок, че ходеше приведен в ниския тунел. Беше плешив, само с бакенбарди. Имаше слабо лице и недружелюбна гримаса на тънките си устни.
	Облечен беше с идеално изгладено сако, риза и вратовръзка. Черните му очи, сякаш стафиди, бяха впити в очите на чичо ми. Зачудих се дали този човек изобщо се храни. Беше кльощав като истинска мумия.
	— Омар…! — обърна се към него чичо Бен. — Не очаквах да дойдеш от Кайро.
	— Остави ме да почивам в мир — повтори, този път по-тихо, доктор Фийлдинг. — Това са думите на Хор-Ру, издълбани върху камъка, който открихме миналия месец. Такава е волята му.
	— Омар, вече обсъдихме това — отвърна с въздишка чичо Бен и свали чука и длетото.
	Доктор Фийлдинг се провря между мен и Сари, сякаш нас ни нямаше. Спря пред чичо ми и размаха ръка над плешивата си глава.
	— Тогава защо се осмелявате да чупите печата? — запита той.
	— Аз съм учен — отвърна чичо Бен, като ясно и отчетливо изричаше всяка дума. — Не мога да позволя едно суеверие да попречи на откритието, Омар.
	— И аз съм учен — отговори доктор Фийлдинг, затягайки с две ръце вратовръзката си. — Но не искам да оскверня древната гробница. Не искам да вървя срещу волята на Хор-Ру. И не съм склонен да смятам, че думите от йероглифа са просто суеверие.
	— Ето в това мненията ни се разминават — каза тихо чичо Бен. Той посочи четиримата работници. — Не сме се трудили месеци, години, за да спрем пред една врата. Стигнахме твърде далече, Омар. Трябва да извървим и остатъка от пътя.
	Доктор Фийлдинг прехапа долната си устна и посочи вратата:
	— Виж, Бен. Това са същите йероглифи като на камъка. Същото предупреждение. ОСТАВЕТЕ МЕ ДА ПОЧИВАМ В МИР!
	— Знам, знам — каза чичо ми намръщено.
	— Предупреждението е много ясно — разпалено продължи доктор Фийлдинг, присвил малките си като стафиди очи. — Ако някой наруши спокойствието на Хор-Ру, ако някой повтори древните слова, изписани върху гробницата пет пъти — мумифицираното тяло ще се съживи. И ще потърси сметка от онези, които са го обезпокоили.
	Потръпнах от тези думи. Загледах се в чичо Бен. Защо не ни беше казал за заплахата? Защо не бе споменал, че върху камъка са открили предупреждение?
	Дали се е притеснявал, че може да се уплашим?
	Беше ли той самият уплашен?
	Не. В никакъв случай.
	Изобщо не изглеждаше изплашен, докато спореше с доктор Фийлдинг. Ясно беше, че този спор не е отсега. Виждах също, че доктор Фийлдинг няма да спре чичо ми да счупи печата и да влезе в гробницата.
	— Това е последното ми предупреждение, Бен… — каза доктор Фийлдинг. — Заради другите тук… — той посочи с ръка четиримата работници.
	— Суеверие — отвърна чичо Бен. — Няма да ме спре някакво суеверие. Аз съм учен — той вдигна длетото и чука. — Печатът ще бъде счупен.
	Доктор Фийлдинг тръсна двете си ръце с отвращение.
	— Няма да участвам в това — обяви той. Завъртя се и почти си удари главата в ниския таван. После, мърморейки на себе си, изчезна бързо в тъмнината на тунела.
	Чичо Бен направи няколко крачки след него:
	— Омар…? Омар…?
	Но всички чухме как стъпките на доктор Фийлдинг постепенно заглъхнаха.
	Чичо Бен въздъхна и се наведе към мен.
	— Нямам вяра на този човек — промърмори той. — Въобще не се вълнува от древни суеверия, ами иска да открадне откритието. Затова се опита да ме спре точно пред вратата.
	Не знаех какво да кажа. Думите на чичо Бен ме изненадаха. Мислех си, че учените имат правила кой обира лаврите в такива случаи.
	Чичо Бен прошепна нещо на Нила. После се върна при четиримата работници.
	— Ако някой от вас е съгласен с доктор Фийлдинг — каза им той, — е свободен да си тръгне още сега.
	Работниците се спогледаха.
	— Всички чухте за предупреждението, написано на вратата на гробницата. Не искам да насилвам никого да влиза вътре — каза им чичо Бен.
	— Но ние хвърлихме толкова много труд — каза един от мъжете. — Не можем да спрем дотук. Нямаме избор. Трябва да отворим вратата.
	По лицето на чичо ми пробяга усмивка.
	— Съгласен съм — каза той и се обърна към лъвския печат.
	Погледнах Сари и видях, че и тя ме гледа.
	— Гейб, ако се страхуваш, татко ще те пусне — прошепна тя. — Няма за какво да се притесняваш.
	Това момиче никога не се отказва!
	— Оставам — прошепнах й аз. — Но ако искаш да те придружа до палатката, ще го направя.
	Силно издрънчаване ни накара да погледнем към вратата. Чичо Бен се опитваше да изкърти златната лъвска глава. Нила беше насочила фотоапарата. Работниците стояха напрегнато и гледаха всяко движение на чичо Бен.
	Той действаше бавно и внимателно. Плъзна длетото зад древния печат, внимателно го разклати и го натисна.
	След няколко минути печатът падна в ръцете му. Нила щракаше непрестанно снимка след снимка. Чичо Бен подаде печата на един от работниците.
	— Това не е коледен подарък — пошегува се той. — Ще си го сложа над камината!
	Всички се засмяха.
	Чичо Бен хвана ръба на вратата с две ръце.
	— Влизам пръв — обяви той. — Ако не се върна след двайсет минути, идете и кажете на доктор Фийлдинг, че е бил прав.
	Още смях.
	Двама от работниците пристъпиха напред, за да помогнат на чичо Бен да отвори вратата. Натиснаха вратата с рамене и напънаха.
	Вратата не помръдна.
	— Може би има нужда от смазване — пошегува се чичо Бен. — Все пак е била затворена четири хиляди години.
	Поработиха няколко минути с кирките и длетата, като внимателно освободиха вратата. После опитаха отново, като натиснаха с рамене махагоновата врата.
	— Да! — извика чичо Бен, когато вратата се отмести два-три сантиметра.
	После още толкова. И още толкова.
	Всички натискаха, любопитни да погледнат в древната гробница.
	Двама от работниците насочиха прожекторите към вратата.
	Докато чичо Бен и помощниците му натискаха вратата, със Сари застанахме до Нила.
	— Не е ли невероятно! — извика развълнувана тя. — Не мога да повярвам, че съм единственият репортер тук! Извадих голям късмет!
	И аз извадих късмет, помислих си аз. Колко деца биха дали всичко, за да са на моето място? Колко деца жадуват да са сред първите в света, влезли в гробница на четири хиляди години в египетска пирамида.
	Изведнъж в съзнанието ми изникнаха лицата на приятелите ми от Щатите. Осъзнах, че нямам търпение да им разкажа за преживяването си тук!
	Вратата шумно остърга прашния под. Още малко. И още малко.
	Отворът вече беше достатъчен, за да се промъкне човек.
	— Преместете малко прожектора — нареди чичо Бен. — Още няколко сантиметра и можем да влезем и да си стиснем ръцете с Хор-Ру.
	Вратата се отмести още два-три сантиметра. С голям напън чичо Бен и помощниците му я избутаха още малко.
	— Да! — извика той радостно.
	Нила направи снимка.
	Всички нетърпеливо тръгнахме напред.
	През отвора се мушна пръв чичо Бен.
	Сари ме избута от пътя си и застана пред мен.
	Сърцето ми биеше лудо. Ръцете ми изведнъж изстинаха.
	Не ми пукаше кой ще влезе пръв. Исках просто да вляза там.
	Един по един се промушихме в древната зала.
	Най-накрая дойде и моят ред. Поех си дълбоко въздух, промуших се през отвора и видях… нищо.
	Залата беше празна, ако не се броят паяжините.
	Абсолютно празна.


>	13

	Въздъхнах силно. Горкият чичо Бен. Целия този труд беше отишъл напразно. Изпитах огромно разочарование.
	Огледах празната зала. На светлината на фенерчетата паяжините блестяха като сребърни. Сенките ни лазеха по пода като призраци.
	Обърнах се към чичо Бен, очаквайки и той да е разочарован. Но за моя изненада той се усмихваше.
	— Преместете прожекторите — каза той на един от работниците. — И донесете инструментите. Трябва да счупим още един печат.
	Той посочи задната стена на празната зала. На сивкавата светлина видях очертанията на врата. Беше запечатана с още една лъвска глава.
	— Знаех си, че това не е истинската гробница! — извика ми усмихната Сари.
	— Казвал съм ви, че египтяните често са постъпвали така — обясни чичо Бен. — Правели са няколко фалшиви зали, за да скрият истинската гробница от крадците — той свали каската си, за да се почеше. — Всъщност може да намерим няколко празни зали, преди да стигнем до саркофага на Хор-Ру.
	Нила направи снимка на чичо Бен, докато той разглеждаше новооткритата врата. Тя ми се усмихна.
	— Трябваше да видиш физиономията си, Гейб — каза тя. — Изглеждаше толкова разочарован.
	— Помислих си… — започнах да говоря, но звукът от длетото на чичо Бен ме накара да спра.
	Обърнахме се, за да видим как ще счупи новия печат. Загледан през пълната с паяжини зала, се опитах да си представя какво ни очаква зад вратата.
	Още една празна зала? Или египетски принц на четири хиляди години, заобиколен от всичките му съкровища и вещи?
	Работата при вратата вървеше бавно. По едно време излязохме, за да обядваме, после се върнахме. Следобед чичо Бен и работниците му продължиха още няколко часа. Работеха бавно и внимателно, защото искаха да махнат печата без да го повредят.
	През това време ние със Сари седяхме на пода и наблюдавахме. Въздухът беше горещ и някак си кисел. Май беше въздух от древността. Със Сари си припомнихме приключенията от миналото лято в Голямата пирамида. Нила ни направи снимка.
	— Почти сме готови — обяви чичо Бен.
	Отново ни обхвана вълнение. Със Сари станахме и прекосихме залата, за да застанем на място, откъдето да виждаме по-добре.
	Лъвският печат се откачи от вратата. Двама от работниците внимателно го поставиха в специална омекотена отвътре кутия. После чичо Бен и другите двама работници се заеха да отворят вратата.
	Тази врата се оказа по-трудна от предишната.
	— Май… яко… е заяла — изпъшка чичо Бен. Донесоха още инструменти и започнаха да изстъргват и отстраняват натрупалия се прах, втвърден като коричка през вековете.
	Час по-късно успяха да открехнат вратата с два-три сантиметра. После още малко. И още малко.
	Когато вратата беше отворена наполовина, чичо Бен свали каската си и насочи фенерчето през отвора. Надникна в другата зала и доста дълго гледаше безмълвно.
	Със Сари се приближихме. Сърцето ми отново започна да тупка лудо.
	Какво вижда, чудех се аз. Какво разглежда така безмълвно?
	Най-накрая чичо Бен свали фенерчето и се обърна към нас.
	— Допуснахме голяма грешка — тихо каза той.


>	14

	Залата притихна шокирана. Преглътнах трудно, онемял от думите на чичо ми.
	Но после по лицето му се разля широка усмивка.
	— Направихме грешка, като подценявахме откритието си! — възкликна той. — То ще бъде дори по-важно от откриването на Тутанкамон. Тази гробница е още по-величествена!
	Радостни възгласи отекнаха в каменните стени. Работниците се втурнаха да се ръкуват с чичо Бен и да го поздравяват.
	— Поздравления за всички! — обяви щастлив той.
	Всички се смеехме и говорехме въодушевено, докато се вмъквахме през тесния отвор в следващата зала.
	Когато прожекторите осветиха огромното помещение, осъзнах, че виждам нещо, което никога няма да забравя. Дори дебелият слой прах и паяжините не можеха да скрият невероятните съкровища в гробницата.
	Погледът ми бързо пробяга из залата. Опитвах се да запомня всичко. Но имаше толкова много неща. Зави ми се свят.
	От земята до тавана стените бяха покрити с йероглифи, издълбани в камъка. В залата имаше различни предмети и помещението приличаше повече на нечий таван или склад, отколкото на гробница.
	Голям трон привлече погледа ми. На облегалката му беше нарисувано златно слънце. Зад трона видях столове, пейки и дълъг диван.
	Покрай стената бяха наредени десетки каменни и глинени делви. Някои бяха спукани или счупени, но повечето бяха в идеално състояние.
	В средата на пода, някак си килната настрани, лежеше златна маймунска глава. Зад нея видях няколко големи сандъка.
	Чичо Бен и един от работниците внимателно вдигнаха капака на един от сандъците. Очите им се ококориха, когато погледнаха вътре.
	— Скъпоценности! — обяви чичо Бен. — Пълен сандък със златни украшения!
	Сари се приближи към мен широко усмихната.
	— Страхотно, нали? — прошепнах аз.
	Тя се съгласи с кимване:
	— Страхотно!
	Тишината ни караше да шепнем. Никой не говореше. Всички бяха изумени от невероятната гледка. Най-силният звук, който се чуваше, беше щракането на фотоапарата на Нила.
	Чичо Бен застана между Сари и мен и ни прегърна през раменете.
	— Нали е невероятно? — извика той. — Всичко е в перфектно състояние. Недокоснато четири хиляди години.
	Погледнах го и видях в очите му сълзи. Осъзнах, че това е най-великият момент в живота на чичо Бен.
	— Трябва да бъдем много внимателни… — започна чичо Бен, но спря посред изречението. Изражението му се промени.
	Докато вървяхме през залата, проследих погледа му и открих в какво се беше загледал. Там, в сенките при отсрещната стена, се криеше голям саркофаг.
	— Божичко! — промълвих аз и се приближих.
	Направеният от полиран сив камък капак беше пукнат по средата.
	— Дали Хор-Ру е вътре? — запита нетърпеливо Сари.
	Чичо Бен не отговори веднага. Остана между нас, с очи впити в древния саркофаг.
	— Скоро ще разберем — най-сетне отвърна той.
	Докато той и четиримата работници се опитваха да преместят капака, Нила свали фотоапарата си и се приближи. Зелените й очи гледаха напрегнато как капакът се отмества.
	Вътре в саркофага имаше ковчег с формата на мумия. Не беше много дълъг и беше по-тесен, отколкото си мислех, че трябва да бъде.
	Работниците внимателно повдигнаха капака. При вида на мумията ахнах и хванах ръката на чичо Бен.
	Беше мъничка и крехка!
	— Принц Хор-Ру — промълви чичо Бен, загледан в саркофага.
	Принцът лежеше по гръб, тъничките му ръце бяха скръстени на гърдите. През превръзките прозираше черен катран. Тензухът по главата беше изгнил и покритият с катран череп беше оголен.
	Наведох се над саркофага. Сърцето ми сякаш щеше да изхвръкне. Почернелите от катрана очи сякаш ме гледаха безпомощно.
	Това е истински човек, помислих си аз и по гърба ми полазиха студени тръпки. Висок е колкото мен. И е умрял. И са го покрили с горещ катран и платно. И той лежи в този ковчег вече четири хиляди години.
	Истински човек. Царска особа.
	Стоях загледан в лицето и напукания катран по него. В тензуха, който беше пожълтял и прогнил. В скованото тяло, толкова крехко и малко.
	Някога е бил жив, помислих си аз. Дали си е представял, че четири хиляди години по-късно едни хора ще отворят ковчега му и ще се втренчат в него. Ще зяпат мумифицираното му тяло.
	Отстъпих назад, за да си поема въздух. Беше много вълнуващо.
	Видях, че очите на Нила също са насълзени. Беше се облегнала с две ръце на ръба на саркофага, наведена над тялото на Хор-Ру. Беше впила очи в почернялото лице.
	— Това може би са най-добре запазените останки, откривани някога — тихо каза чичо Бен. — Разбира се, ще трябва да направим доста проучвания, за да установим самоличността на този млад мъж. Но заради всичко останало в гробницата, мисля, че мога да кажа…
	Гласът му пресекна, когато от външната зала се чу някакъв шум. Стъпки. Гласове.
	Завъртях се към вратата точно когато четирима полицаи в черни униформи се втурнаха в гробницата.
	— Всички да отстъпят крачка назад! — нареди единият от тях, като посегна към пистолета на колана си.


>	15

	Изплашени викове изпълниха помещението. Чичо Бен се обърна с широко отворени очи.
	— Какво става? — извика той.
	Четиримата египетски полицаи с намръщени физиономии пристъпиха към средата на гробницата.
	— Внимателно! — предупреди чичо Бен, застанал пред саркофага, сякаш искаше да го предпази. — Не пипайте нищо. Всичко е ужасно крехко.
	Той свали каската си. Огледа полицаите един по един.
	— Какво правите тук? — запита после той.
	— Аз ги повиках — прогърмя един глас откъм вратата.
	С доволно изражение на лицето в гробницата влезе доктор Фийлдинг. Мъничките му очички играеха въодушевено.
	— Омар… не разбирам — каза чичо Бен и пристъпи към него.
	— Така най-добре ще защитя находките в гробищата — отвърна доктор Фийлдинг и огледа набързо гробницата и съкровищата. — Чудесно! Това е чудесно! — извика той. Пристъпи напред и енергично се ръкува с чичо ми. — Поздравления за всички! — гръмогласно извика той. — Направо не е за вярване!
	Физиономията на чичо Бен се поотпусна.
	— Все пак не разбирам защо са ни те — каза той и посочи полицаите, които гледаха мрачно. — Никой тук няма намерение да краде каквото и да било.
	— Разбира се — отвърна доктор Фийлдинг, като продължи да стиска ръката на чичо Бен. — Разбира се. Но скоро ще се разчуе, Бен. И си помислих, че трябва да сме готови с охраната.
	Чичо Бен изгледа подозрително четиримата полицаи и присви рамене.
	— Може и да си прав — каза той на доктор Фийлдинг. — Може би това е разумно.
	— Просто не им обръщай внимание — отговори доктор Фийлдинг и потупа чичо ми по гърба. — Дължа ти извинение, Бен. Не бях прав да те спирам. Трябваше да разсъждавам като учен. Дължим го на света. Надявам се да ми простиш. Имаме голям повод да празнуваме, нали?
	— Нямам му вяра — довери ни чичо Бен, когато по-късно излязохме от палатката си и тръгнахме за вечеря. — Въобще нямам вяра на партньора си.
	Беше ясна нощ, изненадващо хладна. Милиони трепкащи белички звезди изпъстряха лилавото небе. Постоянният ветрец люлееше палмите в далечината. Пламъците на лагерния огън танцуваха нагоре-надолу с вятъра.
	— Ще вечеря ли доктор Фийлдинг с нас? — запита Сари. Беше си сложила бледозелен пуловер и черен клин.
	Чичо Бен поклати глава.
	— Не, отиде в Кайро. Няма търпение да се похвали на спонсорите ни.
	— Изглеждаше наистина развълнуван, когато видя мумията и всичко останало — казах аз, загледан в пирамидата, която се извисяваше на фона на вечерното небе.
	— Така е — призна чичо Бен. — Със сигурност твърде бързо промени мнението си! Но ще продължа да го държа под око. Омар не желае нищо друго, освен да отмъкне проекта. Ще държа под око и тези негови полицаи.
	— Татко, тази вечер трябва да празнуваме! — скара му се Сари. — Хайде да не говорим за доктор Фийлдинг. Да говорим само за Хор-Ру и как ти ще станеш богат и известен.
	Чичо Бен се разсмя.
	— Дадено! — отвърна й той.
	Нила ни чакаше край огъня. Чичо ми я беше поканил на барбекю. Беше си сложила бял пуловер и широки дънки. Кехлибареният й медальон отразяваше полумесеца, който се издигаше над палатките.
	Наистина изглеждаше красива. Когато се приближихме, тя се усмихна топло на чичо Бен. Доколкото можех да прочета по лицето му, той я харесваше.
	— Сари, ти си по-висока от Гейб, нали? — запита Нила.
	Сари се усмихна. Харесваше й да е по-висока, въпреки че ако се гледа кой кога е роден, аз съм малко по-голям от нея.
	— Не повече от два сантиметра — бързо казах аз.
	— Хората определено са станали по-високи — каза Нила на чичо Бен. — Хор-Ру е толкова нисък. Направо джудже.
	— Да, чудно е, че толкова ниски хора са строили такива високи пирамиди — каза чичо Бен, усмихвайки се.
	Нила също се усмихна и хвана ръката му.
	Със Сари се спогледахме. Усетих какво мисли. А физиономията й направо казваше — ей, какво става между тези двамата.
	Вечерята мина прекрасно. Чичо Бен прегори малко питките за хамбургерите. Но май на никого не му пукаше.
	Сари излапа два хамбургера. Аз изядох само един. Така тя имаше още един повод за хвалба.
	Все повече ми писваше от фукането на братовчедка ми. Улавях се, че мисля как да й го върна.
	Нила и чичо Бен непрекъснато се шегуваха.
	— Тази гробница прилича на декор за филм — каза Нила, за да подразни чичо ми. — Прекалено е перфектна! И всичкото злато! И тази идеална малка мумия! Всичко е менте. Ето това ще напиша в статията си.
	Чичо Бен се разсмя и се обърна към мен:
	— Провери ли мумията, Гейб? Тази имаше ли часовник?
	Поклатих глава:
	— Нямаше.
	— Виждаш ли? — чичо Бен каза на Нила. — Няма часовник. Значи е истинска.
	— Това е сериозно доказателство — каза Нила и се усмихна топло на чичо ми.
	— Татко, ти знаеш ли думите, с които може да се съживи мумията? — намеси се Сари. — Нали се сещаш — думите, за които спомена доктор Фийлдинг.
	Чичо Бен преглътна последната хапка от хамбургера си и избърса със салфетка мазнината от брадата си.
	— Не разбирам как сериозен учен може да вярва на такова суеверие — промълви той.
	— Но кои са тези шест думи, които могат да съживят мумията? — настоя Нила. — Хайде, Бен, кажи ги.
	Усмивката изчезна от лицето на чичо Бен. Той размаха пръст към Нила.
	— О, не! — обяви той. — Нямам ти доверие. Ако ти кажа думите, ти ще съживиш мумията само за да я снимаш за вестника си!
	Всички се разсмяхме.
	Седяхме край огъня, а оранжевите отблясъци трепкаха по лицата ни. Чичо Бен остави чинията си на земята и протегна ръце над пламъците.
	— Теки Кару Теки Кара Теки Кари — издекламира той с дълбок глас, ръкомахайки над огъня.
	Огънят изпука. Една пръчка изпращя толкова силно, че сърцето ми подскочи.
	— Това ли са тайнствените думи? — запита Сари.
	Чичо Бен кимна тържествено.
	— Това са думите от йероглифите над входа на гробницата.
	— Значи мумията току-що се е изправила и вече се е протегнала? — запита Сари.
	— Глупости — отвърна Чичо Бен и стана. — Тези думи трябва да бъдат произнесени пет пъти.
	— О! — Сари се загледа замислено в огъня.
	Повторих думите наум. „Теки Кару Теки Кара Теки Кари“. Исках да ги запомня наизуст. Беше ми хрумнало как да изплаша Сари.
	— Къде отиваш? — обърна се Нила към чичо Бен.
	— В палатката с телефона — отвърна й той. — Трябва да се обадя — обърна се и бързо се запъти към редицата палатки.
	Нила въздъхна изненадано:
	— Той дори не каза „Лека нощ!“.
	— Винаги е такъв — обясни Сари, — щом му хрумне нещо.
	— Може би по-добре и аз да си ходя — каза Нила и стана, като изтупа пясъка от дънките си. — Започвам да пиша статията за вестника.
	Тя ни пожела лека нощ и тръгна с бързи крачки. Сандалите й шляпаха по пясъка.
	Със Сари се загледахме в пращящия огън. Полумесецът се носеше високо в небето. Бледата му светлина очертаваше в далечината върха на пирамидата.
	— Нила е права — казах на Сари. — Гробницата наистина прилича на декор за филм.
	Сари не отговори. Гледаше огъня без да мига. Беше се замислила. Нещо в огъня отново изпука. Звукът като че ли я извади от мислите й.
	— Мислиш ли, че Нила харесва татко? — запита ме тя с очи, впити в моите.
	— Аха — отвърнах аз. — Винаги му се усмихва много особено — опитах се да изимитирам усмивката на Нила. — И непрекъснато се опитва да се шегува с него.
	Сари се замисли върху отговора ми.
	— А мислиш ли, че татко я харесва?
	Усмихнах се.
	— Със сигурност — казах и станах. Искаше ми се да се прибера в палатката. Исках да изплаша Сари.
	Вървяхме към палатките без да приказваме. Предполагам, че Сари продължаваше да мисли за баща си и Нила.
	Нощният въздух беше хладен, но вътре в палатката беше топло. Лунната светлина се процеждаше през брезента. Сари измъкна сака си под походното легло, клекна пред него и започна да търси нещо в него.
	— Сари — прошепнах аз, — искаш ли да издекламирам тайните думи пет пъти?
	— Какво? — изненадано ме погледна тя.
	— Ще произнеса думите пет пъти — казах й аз. — Да видим дали ще се случи нещо.
	Очаквах да ме помоли да не го правя. Мислех, че ще се изплаши и ще започне да ме моли: „Моля те, Гейб… недей! Недей! Опасно е!“
	Вместо това Сари продължи да рови в сака.
	— Ами, давай! — каза ми тя.
	— Сигурна ли си? — попитах аз.
	— Аха. Защо пък не! — отвърна тя и извади едни дънкови бермуди.
	Погледнах към нея. Дали в очите й имаше страх? Дали не се преструва, че й е все едно?
	Да. Мисля, че Сари беше малко уплашена. И много се стараеше да не й проличи.
	Приближих се и издекламирах древните думи с дебел глас, както чичо Бен ги каза: „Теки Кару Теки Кара Теки Кари“.
	Сари пусна дънките и се обърна към мен.
	Повторих думите: „Теки Кару Теки Кара Теки Кари“.
	После още веднъж.
	После четвърти път.
	Поколебах се. Усетих студен повей по врата си.
	Дали да ги кажа още веднъж? Да ги кажа ли за пети път?


>	16

	Погледнах към Сари.
	Беше затворила сака и се беше облегнала върху него, като ме гледаше съсредоточено. Видях, че е уплашена. Дъвчеше долната си устна.
	Дали да кажа за пети път тайните думи?
	Студените тръпки отново полазиха по гърба ми.
	Това е само суеверие, казах си аз. Суеверие на четири хиляди години.
	Няма начин онази мухлясала стара мумия да се съживи само защото съм издекламирал шест думи, чието значение дори не знам.
	Няма начин.
	Изведнъж си спомних старите филми, които бях гледал за древноегипетски мумии. Във филмите учените винаги пренебрегваха древните проклятия, които ги предупреждаваха да не влизат в гробниците. После мумиите винаги се съживяваха, за да отмъстят. Крачеха неуверено, хващаха учените за врата и ги удушаваха.
	Тъпи филми. Но ми харесваха.
	Сега, загледан в Сари, осъзнах, че тя е истински уплашена.
	Поех дълбоко въздух. И изведнъж осъзнах, че и аз съм уплашен.
	Но вече беше твърде късно. Бях стигнал твърде далече. Вече нямаше връщане назад.
	„Теки Кару Теки Кара Теки Кари“ — извиках аз. За пети път.
	Замръзнах… и зачаках. Не знам какво очаквах. Светкавица, може би.
	Сари се изправи. Отметна кичур от тъмната си коса.
	— Признай си. Умираш от страх — казах аз и не можах да се сдържа да не се усмихна широко.
	— Ами! — отвърна тя. — Давай, Гейб! Кажи думите отново. Кажи ги сто пъти! Няма да ме уплашиш! Няма!
	Но и двамата ахнахме, когато върху стената на палатката пропълзя тъмна сянка.
	Сърцето ми направо спря, когато дрезгав глас прошепна:
	— Вътре ли сте?


>	17

	Краката ми се разтрепериха. Залитнах назад към Сари.
	Тя се беше ококорила от изненада… и страх.
	Сянката бързо стигна до входа на палатката.
	Нямаше време да извикаме за помощ.
	Зяпах тъмнината, когато платнената врата се отмести и вътре надникна една плешива глава.
	— Ооооо! — извиках ужасено. Тъмната фигура пристъпи към мен.
	Мумията е оживяла! Ужасната мисъл се стрелна в съзнанието ми, докато отстъпвах назад. Мумията е оживяла!
	— Доктор Фийлдинг! — извика Сари.
	— Какво? — присвих очи, за да видя по-добре.
	Да. Беше доктор Фийлдинг.
	Опитах се да кажа „Здравей“, но сърцето ми биеше толкова силно, че не можех да изрека нито дума. Поех си дълбоко дъх и го задържах.
	— Търся баща ти — каза доктор Фийлдинг на Сари. — Веднага трябва да го видя. Спещно е. Много спешно.
	— Той… той е при телефона — отвърна Сари с треперещ глас.
	Доктор Фийлдинг се обърна и излезе от палатката. Платнището на вратата изплющя след него.
	Завъртях се към Сари. Сърцето ми още биеше лудо.
	— Изплаши ме до смърт! — признах си аз. — Мислех, че е в Кайро. Когато надникна с голата си плешива глава в палатката…
	Сари се разсмя.
	— Той наистина прилича на мумия, нали? — усмивката й изчезна. — Чудя се защо ли толкова спешно иска да види татко.
	— Хайде да го проследим! — предложих аз. Това ми хрумна изведнъж.
	— Да! Хайде! — не очаквах Сари да се съгласи толкова бързо. Но тя вече беше на входа на палатката.
	Излязох след нея. Навън беше станало още по-хладно.
	Под напора на вятъра всички палатки сякаш трептяха.
	— Накъде ли е тръгнал? — прошепнах аз.
	Сари посочи.
	— Мисля, че палатката с телефона е онази в края — тя се затича по пясъка.
	Докато тичахме, вятърът навяваше пясък в краката ни. Дочух музика и гласове от една от палатките. Работниците празнуваха днешното откритие.
	Луната осветяваше пътя ни като килим. Някъде отпред мернах мършавото тяло на доктор Фийлдинг, който, леко приведен, приближаваше последната палатка.
	Той зави покрай нея и изчезна. Със Сари спряхме и се мушнахме в сянката на палатките, за да се прикрием.
	Чухме гръмкия глас на доктор Фийлдинг откъм последната палатка. Говореше бързо и напористо.
	— Какво казва? — запита шепнешком Сари.
	Но аз не можех да разбера думите му.
	След малко от палатката излязоха два силуета. Носеха силни фенери. Прекосиха ивицата лунна светлина и бързо се скриха в сенките.
	Изглежда доктор Фийлдинг теглеше чичо Бен. Теглеше го към пирамидата.
	— Какво става? — прошепна Сари, като ме стисна за ръкава. — Насила ли кара татко да върви с него?
	Вятърът завъртя пясъка около нас. Потръпнах.
	Двамата мъже нещо говореха. Викаха и жестикулираха с фенерите си. Явно спорят за нещо, помислих си аз.
	Ръката на доктор Фийлдинг беше на рамото на чичо Бен. Дали буташе чичо Бен към пирамидата? Или всъщност чичо Бен водеше?
	Не можеше да се определи.
	— Да вървим! — прошепнах на Сари.
	Излязохме от сянката на палатките и тръгнахме след тях. Вървяхме бавно, като гледахме хем да не ги изпуснем от поглед, хем да не се приближаваме твърде много.
	— Ако се обърнат, ще ни видят — прошепна Сари, като се сгуши по-близо до мен, докато се промъквахме.
	Беше права. Нямаше дървета или храсти, зад които да се скрием. Само пустиня.
	— Може и да не се обърнат — отвърнах аз, изпълнен с надежда.
	Промъкнахме се по-близо. Пирамидата се извисяваше мрачно пред нас.
	Видяхме, че доктор Фийлдинг и чичо Бен спряха пред отвора на пирамидата. Чувах развълнуваните им гласове, но вятърът отнасяше думите им. Изглежда продължаваха да спорят.
	Чичо Бен влезе пръв в пирамидата. Доктор Фийлдинг го последва.
	— Дали бутна татко вътре? — запита Сари с писклив, изплашен глас. — Стори ми се, че сякаш го бутна!
	— Не… не знам! — запелтечих аз. Приближихме се до входа. След това спряхме и се загледахме в мрака.
	Знаех, че и двамата мислим едно и също нещо. Знаех, че на върха на езика ни е един и същ въпрос.
	Дали да ги последваме?


>	18

	Със Сари се спогледахме.
	Нощем пирамидата изглеждаше много по-голяма, много по-мрачна. Поривистият вятър фучеше по стените й, сякаш ни предупреждаваше да стоим по-далече.
	Прокраднахме се зад купчина камъни, струпани от работниците.
	— Да изчакаме татко тук — предложи Сари.
	Съгласих се без да споря. Нямахме фенери, въобще никаква светлина. Нямаше да стигнем кой знае колко далече, ако тръгнехме така из тунелите.
	Облегнах се на гладките камъни и се вторачих в отвора на пирамидата. Сари погледна полумесеца. Леки перести облаци го покриха и земята пред нас притъмня.
	— Мислиш ли, че татко е в опасност? — запита Сари. — Нали той ни каза, че няма вяра на доктор Фийлдинг. А после…
	— Сигурен съм, че чичо Бен е добре — казах й аз. — Все пак доктор Фийлдинг е учен. Не е някакъв престъпник.
	— Но защо накара татко да влезе в пирамидата посред нощ? — запита пискливо Сари. — И за какво спореха двамата?
	Вдигнах рамене. Не си спомням да съм виждал Сари толкова уплашена. При други обстоятелства това би ме зарадвало. Тя винаги се фука колко е по-смела и по-безстрашна от мен.
	Но сега не можех да се зарадвам. Най-вече защото аз бях също толкова уплашен.
	Отстрани наистина изглеждаше така, сякаш двамата учени се карат. И сякаш доктор Фийлдинг насила бутна чичо Бен в пирамидата.
	Сари скръсти ръце на гърдите си и отново присви очи към отвора на пирамидата. Вятърът рошеше косата й, премяташе кичури към лицето й, но тя не ги отместваше.
	— Какво може да е толкова важно? — запита Сари. — Защо трябваше точно сега да влязат в пирамидата? Мислиш ли, че може да е откраднато нещо? Онези полицаи от Кайро не са ли там да пазят?
	— Видях, че си тръгват — отговорих й аз. — Качиха се на колата си и заминаха точно преди вечеря. Не знам защо. Може да са ги повикали в града.
	— Толкова… съм объркана — призна Сари. — И притеснена. Не ми хареса изражението на доктор Фийлдинг. Не ми хареса и как се държеше. Беше толкова груб. И как се втурна в палатката. Изплаши ни до смърт. Дори не каза „Здравей“.
	— Успокой се, Сари — казах й аз тихо. — Нека просто изчакаме. Всичко ще е наред.
	Тя въздъхна, но не отвърна нищо.
	Зачакахме мълчаливо. Не знам колко време мина. Сякаш часове.
	Облаците се разсеяха. Вятърът продължаваше да вие призрачно.
	— Къде са? Какво ли правят? — запита нервно Сари.
	Тъкмо да си отворя устата и в отвора на пирамидата блесна светлинка.
	Стиснах ръката на Сари.
	— Виж! — прошепнах й аз.
	Светлината стана по-силна. Появи се някакъв силует, който бързо излезе.
	Доктор Фийлдинг.
	Излезе на лунната светлина и изражението му ми се стори странно. Мъничките му черни очи се бяха ококорили и сякаш се въртяха безспир. Веждите му трепереха. Устата му беше отворена и странно изкривена. Сякаш дишаше трудно.
	Доктор Фийлдинг се изтупа и се отдалечи от пирамидата. Ходеше странно, като леко залиташе. Правеше големи крачки с мършавите си дълги крака.
	— Но… къде е татко? — прошепна Сари.
	Надничайки откъм купчината камъни, виждах ясно отвора на пирамидата. Там не се забелязваше никаква светлина. Нямаше никакъв знак от чичо Бен.
	— Не… той не излиза — каза на пресекулки Сари.
	И преди да успея да направя нещо, Сари изскочи от прикритието и… застана на пътя на доктор Фийлдинг.
	— Доктор Фийлдинг — извика тя силно, — къде е баща ми?
	Изправих се и се затичах след нея. Видях, че очите на доктор Фийлдинг се въртят бясно. Той не отговори.
	— Къде е баща ми? — повтори пискливо Сари.
	Доктор Фийлдинг сякаш не я видя и я подмина. Вървеше вдървено, тромаво. Ръцете му някак си висяха отпуснати.
	— Доктор Фийлдинг…! — извика Сари след него.
	Той вървеше бързо в тъмнината към редицата палатки.
	Сари се обърна към мен. Лицето й беше изопнато от страх.
	— Направил е нещо на татко! — извика тя. — Сигурна съм!


>	19

	Обърнах се към отвора на пирамидата. Продължаваше да е тъмен и тих.
	Единственото, което се чуваше, беше воят на вятъра.
	— Доктор Фийлдинг изобщо не ме погледна! — извика Сари. Личеше, че е ядосана. — Мина покрай мен, сякаш изобщо не бях там.
	— Да… знам — казах тихо на пресекулки аз.
	— А видя ли изражението му? — запита тя. — Толкова зло. Даже злокобно.
	— Сари… — започнах аз. — Може би…
	— Гейб, трябва да отидем да намерим татко! — прекъсна ме Сари. Хвана ме за ръка и ме затегли към пирамидата. — Бързо!
	— Не, Сари. Почакай! — настоях аз и се опитах да се измъкна от хватката й. — Не можем да влезем просто ей така в пирамидата. Тъмно е. Ще се загубим. И никога няма да намерим чичо Бен.
	— Ще отидем в палатката и ще вземем фенери — отвърна тя. — Бързо, Гейб…
	Вдигнах ръка, за да я спра.
	— Почакай, Сари! — заповядах й аз. — Ти стой и гледай за баща ти. Може скоро да излезе. Аз ще отида да донеса фенери.
	Загледана в тъмния отвор, Сари пак тръгна да спори. Но после й хрумна друго и се съгласи с мен.
	Затичах се към палатката. Сърцето ми биеше лудо. Спрях пред входа и погледнах към другите палатки от редицата. Търсех с поглед доктор Фийлдинг.
	От него нямаше и следа.
	Взех два фенера и се затичах обратно към пирамидата. Моля те, тихичко се помолих аз на ум, моля те да си излязъл, чичо Бен. Моля се да си добре.
	Но докато тичах, видях, че Сари продължава да стои сама. Дори отдалече забелязах изплашеното й изражение. Крачеше напрегнато напред-назад пред входа на пирамидата.
	Чичо Бен, къде си, чудех се аз. Защо не излизаш от пирамидата? Добре ли си?
	Със Сари не си казахме нищо. Нямаше нужда.
	Включихме фенерите и влязохме в пирамидата. Беше доста по-стръмно, отколкото си спомнях. Почти загубих равновесие, докато се спусках в тунела.
	Светлините на фенерите се стрелкаха по пръстта на пода. Насочих моя към тавана. Държах лъча нагоре и водех напред.
	Вървях бавно, като се опирах с една ръка за стената. Стената бе мека и грапава. Сари ме следваше по петите. Светлината на нейното фенерче шареше по пода пред краката ни.
	Тя изведнъж спря, когато тунелът зави в малка празна зала.
	— Как да разберем, че вървим в правилната посока? — прошепна разтреперано Сари.
	Вдигнах рамене. Дишах тежко.
	— Мислех, че знаеш пътя — промълвих аз.
	— Влизала съм само с татко — отвърна тя, докато оглеждаше празната зала зад мен.
	— Ще продължим, докато го намерим — казах й аз, като се опитах да звуча по-смело, отколкото се чувствах.
	Тя пристъпи пред мен и освети стените на залата.
	— Татко! — извика Сари. — Татко? Чуваш ли ме?
	Гласът й отекна в тунела. Дори ехото прозвуча уплашено.
	Замръзнахме на място и се заслушахме.
	Тишина.
	— Хайде! — подканих я аз. Трябваше да се наведа в следващия тесен тунел.
	Накъде ли води? Дали отиваме към гробницата на Хор-Ру? Там ли ще намерим чичо Бен?
	Въпроси. Въпроси. Опитах се да ги спра. Но те изпълваха мислите ми. Връхлитаха ме, повтаряха се и отекваха в главата ми, докато вървяхме в криволичещия тунел.
	— Татко? Татко… къде си? — виковете на Сари станаха още по-нервни, докато навлизахме в пирамидата.
	Тунелът рязко тръгна нагоре, после пак стана хоризонтален. Сари внезапно спря. Изненадан се блъснах силно в нея, като едва не избих фенера от ръката й.
	— Извинявай — прошепнах аз.
	— Гейб, виж…! — извика тя, като сочеше с фенера точно пред маратонките си. — Следи от стъпки!
	Погледнах малкия осветен кръг. Видях следите от подметки в прахта. Следи от грайфер на обувки.
	— Работни ботуши — промълвих аз.
	Тя завъртя фенера в кръг. На земята имаше няколко различни следи, които сочеха в една и съща посока.
	— Дали това означава, че вървим в правилната посока? — запита тя.
	— Може би — отвърнах аз и продължих да разглеждам следите. — Трудно е да се каже дали са пресни или стари.
	— Татко? — извика енергично Сари. — Чуваш ли ме?
	Никакъв отговор.
	Тя се намръщи и ми махна да я последвам. Следите от ботуши ни дадоха надежда и сега се движехме по-бързо, като се подпирахме с ръце на стената за по-голяма стабилност.
	И двамата радостно извикахме, когато стигнахме до залата пред гробницата. Фенерите ни осветиха древните йероглифи по стената и вратата.
	— Татко? Татко? — гласът на Сари разцепи тишината.
	Стрелнахме се през празната зала и се вмъкнахме през открехната врата на следващата зала.
	Гробницата беше тъмна и тиха.
	— Татко? Татко? — извика отново Сари.
	Извиках и аз:
	— Чичо Бен? Тук ли си?
	Тишина.
	Зашарих с фенера по струпаните в гробницата съкровища, тежки сандъци, столове, глинените делви.
	— Не е тук — задавено каза Сари и изхълца.
	— Къде тогава доктор Фийлдинг е завел чичо Бен? — запитах аз, произнасяйки мислите си на глас. — Няма къде другаде да са отишли.
	Лъчът от фенера на Сари спря върху саркофага. Тя го погледна с присвити очи.
	— Чичо Бен! — извиках притеснено. — Тук ли си?
	Сари ме стисна за ръката.
	— Гейб, виж! — извика тя. Фенерът й осветяваше саркофага.
	Не можех да разбера какво иска да ми покаже.
	— Какво? — запитах аз.
	— Капакът — промълви Сари.
	Погледнах го. Тежкият каменен капак плътно покриваше саркофага.
	— Капакът е затворен — каза Сари и тръгна към него без да отмества светлината.
	— Е, и? — продължавах да не разбирам аз.
	— Следобед, когато си тръгнахме — обясни тя, — капакът беше отворен. Даже си спомням, че татко каза на работниците да го оставят отворен тази нощ.
	— Права си! — извиках аз.
	— Помогни ми, Гейб — помоли ме Сари и остави фенера на земята. — Трябва да отворим саркофага.
	Поколебах се за секунда. Студена вълна от страх премина по тялото ми. Поех си дъх и пристъпих към Сари, за да й помогна.
	Тя вече буташе каменния капак с две ръце. Застанах до нея и също забутах. Бутах с все сила.
	Каменният капак се отмести по-лесно, отколкото очаквах.
	Двамата напрегнахме мускули и забутахме още по-силно.
	Преместихме го около трийсетина сантиметра.
	Тогава се наведохме, за да надникнем в саркофага… и ахнахме ужасени.


>	20

	— Татко! — изкрещя Сари.
	Чичо Бен лежеше по гръб, със сгънати в коленете крака и ръце отпуснати край тялото. Очите му бяха затворени. Със Сари избутахме тежкия каменен капак още трийсетина сантиметра.
	— Дали той…? Дали той…? — запелтечи Сари.
	Сложих ръка на гърдите му. Сърцето му биеше равномерно.
	— Диша — казах й аз.
	Наведох се в саркофага.
	— Чичо Бен? Чуваш ли ме? Чичо Бен?
	Той не помръдна.
	Вдигнах ръката му и я стиснах. Беше топла, но вдървена.
	— Чичо Бен, събуди се! — извиках аз.
	Той обаче не отвори очи. Пуснах обратно ръката в саркофага.
	— Припаднал е — промълвих аз.
	Сари стоеше зад мен, хванала бузите си. Гледаше баща си с изпълнени с ужас очи.
	— Не мога да повярвам! — извика тя с тънък гласец. — Доктор Фийлдинг е оставил татко тук да се задуши! Ако не бяхме дошли… — гласът й заглъхна.
	Чичо Бен изпъшка тихо.
	Погледнахме с надежда, но той не отвори очи.
	— Трябва да извикаме полицията — казах на Сари. — Трябва да им разкажем за доктор Фийлдинг.
	— Но не може да оставим татко тук — отвърна тя.
	Изведнъж в главата ми блесна ужасяващо страшна мисъл. Цялото ми тяло потръпна.
	— Сари? — започнах аз. — Ако чичо Бен лежи в саркофага… къде тогава е мумията?
	Сари зяпна. Погледна ме онемяла.
	В този момент и двамата чухме стъпките.
	Бавни, провлачени стъпки.
	Видяхме мумията да пристъпва сковано в гробницата.


>	21

	Отворих уста да извикам, но не излезе никакъв звук.
	Мумията мина сковано през вратата на гробницата. Гледаше право напред с празните си очи и сякаш ни се усмихваше под пластовете катран.
	Шляп. Шляп.
	Краката й се тътреха по мръсния под и влачеха парчета прогнило платно. Мумията бавно вдигна ръце. Чу се нещо като изпукване.
	Шляп. Шляп.
	Гърлото ми се стегна от ужас. Целият се разтреперих.
	Отстъпих от саркофага. Сари беше замръзнала на място, подпряла с ръце бузите си. Хванах я за ръката и я придърпах към себе си.
	— Сари, отмести се! Ела насам! — прошепнах й аз.
	Тя гледаше ужасена приближаващата се мумия. Не разбрах дали ме чу. Придърпах я още малко.
	Гърбовете ни опряха в стената на гробницата.
	Мумията се приближаваше все повече и повече. Гледаше ни с празните си черни дупки вместо очи и протягаше към нас пожълтелите си ръце.
	Сари нададе остър писък.
	— Бягай! — изкрещях аз. — Сари, бягай!
	Но зад гърба ни беше стената, а мумията блокираше пътя ни към вратата.
	Вдървено и тромаво древната фигура пристъпваше все по-близо.
	— Аз съм виновен! — обявих с треперещ глас. — Аз казах думите пет пъти. Аз я съживих!
	— Как… какво ще правим? — извика Сари приглушено.
	Нямах отговор.
	— Чичо Бен! — извиках отчаяно аз. — Чичо Бен… помогни ни!
	Но саркофагът остана тих. Дори истеричните ми писъци не можеха да събудят чичо ми.
	Със Сари запристъпвахме покрай стената на гробницата без да изпускаме от поглед приближаващата мумия. Бинтованите й крака се тътреха по пода, като вдигаха облаци прах.
	Помещението се изпълни с кисела миризма. Миризмата на тяло, съживено след четири хиляди години.
	Притиснах гръб в студения камък на стената. Мислите ми препускаха стремглаво. Мумията спря пред саркофага, обърна се вдървено и продължи към нас.
	— Ей…! — извиках аз, когато изведнъж в главата ми блесна една идея.
	Моята малка ръка на мумия! Призователя!
	Защо не се сетих за нея досега? Миналото лято ни спаси, като съживи десетки мумии.
	Дали има силата да ги накара и да спрат? Дали може да ги накара да заспят отново?
	Ако вдигна моя талисман към Хор-Ру, дали той ще спре, за да можем да се измъкнем?
	Деляха ни секунди от момента, в който мумията щеше ни сграбчи.
	Струваше си да опитам.
	Протегнах ръка към задния джоб на дънките си, за да извадя ръката на мумията.
	Но тя не беше там.


>	22

	— Неее! — извиках изненадано и нервно опипах другите си джобове.
	Ръката на мумията я нямаше.
	— Гейб… какво става? — запита Сари.
	— Ръката на мумията… изчезнала е! — отвърнах със задавен от паниката глас.
	Шляп. Шляп.
	С приближаването на мумията гадната миризма ставаше все по-силна.
	Много исках талисманът да е с мен. Но знаех, че сега не е моментът да мисля за него.
	— Трябва да избягаме — казах на Сари. — Мумията е бавна и тромава. Ако успеем да минем покрай нея…
	— Ами татко? — извика тя. — Не можем да го оставим тук.
	— Трябва! — отсякох аз. — Ще повикаме помощ. Ще се върнем.
	При следващата крачка мумията като че ли лекичко изпука. Звукът беше като при счупване на стара кост.
	Но тя продължи да напредва към нас, с протегнати ръце.
	— Сари… бягай… веднага! — изписках аз.
	Бутнах я силно, за да я накарам да тръгне.
	Хукнах. Помещението се завъртя пред очите ми.
	От мумията се чу още едно силно изпукване. Тя се наклони напред и се протегна точно когато се впуснахме да я заобиколим.
	Опитах се да се мушна под протегнатата й ръка. По врата си усетих допира на студените пръсти — твърди като на статуя.
	Никога няма да забравя това докосване.
	Вратът ме засърбя. Наведох надолу глава, за да не ме хване и се хвърлих напред.
	Докато тичаше, Сари като че ли хлипаше. Сърцето ми биеше лудо. Опитах се да я настигна. Опитвах се да тичам бързо, но краката ми бяха натежали сякаш са от олово.
	Бяхме почти до вратата, когато видях трептяща светлина.
	Със Сари извикахме и се заковахме на място, когато лъч светлина нахлу в помещението. Зад светлината се появи фигура, която застана на прага.
	Заслоних очи от внезапната ярка светлина, примижах с надежда да видя кой е това.
	— Нила! — извиках аз, когато тя насочи фенерчето към тавана. — Нила… помогни ни! — задавено помолих аз.
	— Тя се съживи! Нила… тя се съживи! — извика й Сари и посочи към мумията.
	— Помогни ни! — изпищях аз.
	Зелените очи на Нила се ококориха от изненада.
	— Какво да направя? — запита тя. После физиономията й се промени и изражението й стана ядосано. — Какво да правя с вас деца? Не трябваше да сте тук. Ще развалите всичко!
	— Какво? — извиках изненадано аз.
	Нила влезе в гробницата. Вдигна дясната си ръка.
	Беше доста тъмно, но успях да видя какво държи.
	Моят талисман!
	Тя го вдигна към другата мумия.
	— Ела при мен, братко! — извика Нила.
	— Как взе талисмана ми? Какво правиш? — запитах аз.
	Нила не обърна внимание на въпросите. С едната си ръка държеше фенера. С другата стискаше високо малката ръка на мумията. Беше я насочила към приближаващата голяма мумия.
	— Ела тук, братко! — извика тя, размахвайки ръката и призовавайки мумията. — Това съм аз — принцеса Нила!
	Мумията се подчини и тръгна напред. Краката й пращяха така, сякаш крехките кости под бинтованата й обвивка се трошаха.
	— Нила… спри! Какво правиш? — изписка Сари.
	Но Нила продължи да не ни обръща внимание.
	— Това съм аз — твоята сестра! — извика тя на мумията. Победоносна усмивка озари красивото й лице. Зелените й очи блестяха като изумруди на трептящата светлина.
	— Твърде дълго чаках този ден — каза Нила на мумията. — Толкова векове те чаках, братко, с надежда все някой някога да открие твоята гробница и ние отново да се съберем.
	Лицето на Нила грееше от вълнение. Малката ръка на мумията трепереше в ръката й.
	— Съживих те, братко! — извика тя на мумията. — Чаках векове. Но си струваше. Двамата ще си поделим това съкровище. А с нашите сили ще управляваме заедно Египет както преди четири хиляди години!
	Тя сведе поглед към мен.
	— Благодаря ти, Гейб! — извика тя. — Благодаря ти за Призователя! Веднага щом го видях, разбрах, че трябва да го притежавам. Знаех, че може да ми върне брата! Древните думи не бяха достатъчни. Трябваше ми и Призователя!
	— Върни ми го! — настоях аз и се пресегнах. — Той е мой, Нила. Върни ми го!
	От гърлото й проехтя жесток смях.
	— Не ти трябва, Гейб! — каза тя тихо и размаха ръката към мумията. — Унищожи ги, братко! — нареди тя. — Унищожи ги сега! Без свидетели!
	— Неее! — изписка Сари. Двамата се хвърлихме към вратата, но Нила бързо ни препречи пътя.
	Блъснах я с рамо, надявайки се да я избутам, но Нила се задържа с учудваща сила.
	— Нила… пусни ни! — настоя Сари задъхано.
	Нила се усмихна и поклати глава.
	— Без свидетели — промълви тя.
	— Нила… искаме само да извадим татко оттук. Може да правиш каквото си искаш! — настоя Сари отчаяно.
	Нила не й обърна внимание и впери поглед в мумията.
	— Унищожи ги и двамата! — извика тя. — Не трябва да излязат живи от гробницата!
	Със Сари се завъртяхме и видяхме, че мумията пристъпва тромаво към нас. Черният й череп блестеше на бледата светлина.
	Все повече приближаваше към нас, като влачеше след себе си парчета пожълтяло платно.
	Вече беше много близо.
	Обърнах се към вратата. Нила блокираше пътя. Очите ми трескаво зашариха из гробницата.
	Нямаше изход.
	Никакъв изход.
	Мумията се тътреше към нас.
	И протягаше студените си ръце, за да изпълни жестоката заповед на Нила.


>	24

	Със Сари се стрелнахме към вратата. Но Нила блокира изхода.
	С празен поглед, вперен в нас, с уста, замръзнала в странна усмивка, мумията вървеше към нас.
	Вдигна сковано ръце.
	Протегна длан.
	И отчаяно се хвърли към нас.
	За моя изненада, тя мина покрай мен и Сари… и обви катранените си ръце около гърлото на Нила.
	Нила зяпна. Започна да издава задавени звуци.
	Мумията килна глава назад. Катранените й устни помръднаха и суха кашлица разцепи въздуха. После от гърлото й излезе шепот, сух като смъртта:
	— Остави ме… да почивам в мир!
	Нила нададе задавен вик.
	Мумията стегна жестоката си хватка.
	Завъртях се и хванах мумията за ръката.
	— Пусни я! — изпищях аз.
	От почернелия череп излезе някакво хриптене. Ръцете се стегнаха около Нила. Тялото й се изви назад към пода.
	Нила примирено затвори очи. Ръцете й се мяткаха безпомощно. Фенерчето и малката ръка на мумията паднаха на пода.
	Грабнах моя талисман и го пъхнах в джоба на дънките.
	— Пусни я! Пусни я! Пускай! — изкрещях аз. Хвърлих се на гърба на мумията и се опитах да откопча ръцете й от врата на Нила.
	Мумията предизвикателно изрева — дрезгав, ядосан шепот.
	Изправи се и се опита да се отърси от мен.
	Ахнах шокиран от неочакваната й сила.
	Докато се свличах от бинтования гръб на мумията, размахах ръка и отчаяно се опитах да се хвана за нещо.
	Ръката ми стисна кехлибарения медальон на Нила.
	— Ей…! — извиках аз, когато мумията внезапно ме тръсна още веднъж.
	Претърколих се.
	Верижката се скъса. Медальонът се изплъзна от ръката ми, падна на пода и се разби на парчета.
	— Неееееее! — ужасеният писък на Нила разтресе стените.
	Мумията замръзна.
	Нила се измъкна от хватката й. Отстъпи назад. Гледаше ужасено.
	— Животът ми! Животът ми! — изписка тя.
	Наведе се и трескаво започна да събира парченцата кехлибар от пода. Но медальонът се беше счупил на стотици късчета.
	— Животът ми! — изплака Нила, загледана в малките парчета в дланта си. После вдигна поглед към нас със Сари.
	— Живеех вътре в медальона! — извика тя. — Нощем влизах в него. Той ме поддържаше жива четири хиляди години! А сега… сега… оооох…
	Гласът й изтъня. Нила започна да се свива. Главата, раменете, цялото й тяло ставаха все по-мънички… и по-мънички… докато тя изчезна в дрехите.
	Със Сари гледахме шокирани. След няколко секунди под пуловера и дънките изпълзя черен скарабей. Скарабеят отначало се движеше неуверено, после бързо запълзя по мръсния под и изчезна в тъмнината.
	— Този… бръмбар… — запелтечи Сари. — Нила ли беше?
	Кимнах.
	— Май да — казах аз, загледан в смачканите дрехи на Нила.
	— Мислиш ли, че наистина беше древноегипетска принцеса? Сестра на Хор-Ру? — промълви Сари.
	— Толкова е странно — отвърнах аз. Мислех съсредоточено, опитвах се да свържа нещата едно с друго, да разбера смисъла на всичко, което каза Нила.
	— Сигурно всяка нощ се е превръщала в скарабей — изрекох на глас мислите си. — Пропълзявала е в кехлибара и е спяла вътре. Той я е държал жива… докато…
	— Докато ти не счупи кехлибарения медальон — прошепна Сари.
	— Да — кимнах аз. — Стана случайно…
	Но думите ми застинаха в гърлото, когато студена ръка докосна рамото си.
	Знаех, че мумията е зад мен.


>	25

	Ръката се отпусна на рамото ми. Студът премина през тениската ми.
	— Пусни ме! — изпищях аз.
	Обърнах се и сърцето ми подскочи.
	— Чичо Бен! — извиках аз.
	— Татко! — подскочи Сари и се хвърли да го прегърне. — Татко… добре ли си?
	Той свали ръка от рамото ми и се почеса по главата. Премигна неуверено и поклати глава, все още замаян.
	Зад него видях мумията — прегърбена, замръзнала. Отново безжизнена.
	— Уф. Още съм замаян — каза чичо Бен и прокара ръка през гъстата си черна коса. — Ама че случка!
	— Аз съм виновен — признах си аз. — Аз повторих думите пет пъти, чичо Бен. Не исках да съживявам мумията, но…
	По лицето на чичо ми премина усмивка. Прегърна ме през раменете.
	— Нищо не си направил, Гейб — каза той тихо. — Нила те изпревари.
	Той въздъхна.
	— Не вярвах в силата на древните думи — продължи той тихо. — Но вече вярвам. Нила открадна твоята ръка на мумия и изрече древните думи. Тя използва Призователя, за да съживи мумията. С доктор Фийлдинг имахме известни подозрения към нея.
	— Наистина ли? — извиках изненадан аз. — А аз си мислех…
	— Съмнението ми се породи по време на вечерята — обясни чичо Бен. — Помниш ли? Тя ме попита кои са шестте думи, които съживяват мъртвите? Е, никога не бях казвал, че са шест. И се зачудих откъде Нила знае, че са шест.
	Чичо Бен прегърна и Сари през раменете и ни поведе към стената. После се облегна и потърка главата си отзад.
	— Затова веднага след вечеря се запътих към палатката с телефона — продължи чичо Бен. — Обадих се във вестник „Кайро Сън“. Там не бяха и чували за Нила. Така разбрах, че тя крие нещо.
	— Но ние видяхме, че доктор Фийлдинг те издърпа от палатката — намеси се Сари. — Видяхме, че те бутна в пирамидата и…
	Чичо Бен се засмя.
	— Не ви бива за шпиони — меко ни се скара той. — Доктор Фийлдинг не ме е насилвал за каквото и да било. Беше забелязал, че Нила се промъква в пирамидата. Затова дойде в палатката с телефона. И двамата влязохме бързо в пирамидата, за да видим какво е замислила. Но бяхме закъснели — продължи чичо Бен. — Тя вече беше съживила мумията. С доктор Фийлдинг се опитахме да я спрем. Тя ме удари с фенера си и ме завлече към саркофага. Сигурно ме е пъхнала вътре.
	Той потърка главата си:
	— Това е всичко, което си спомням. До момента, в който се събудих и видях Нила да се превръща в скарабей.
	— Ние видяхме как доктор Фийлдинг излиза тичешком от пирамидата — съобщи му Сари. — Мина покрай мен. С едно толкова странно изражение на лицето и…
	Тя спря и зяпна. Едновременно чухме звука.
	Звук на стъпки, които се тътрят по пода пред гробницата.
	Сърцето ми се качи в гърлото. Хванах ръката на чичо Бен.
	Стъпките приближаваха.
	Още мумии.
	Още съживени мумии, пристъпващи към гробницата на Хор-Ру.


>	26

	Бръкнах в джоба на дънките, за да извадя малката ръка на мумията. Облегнат на стената, вдигнах поглед към вратата… и зачаках.
	Чаках да се появят мумиите.
	За моя изненада в гробницата нахлу доктор Фийлдинг, следван от четирима полицаи в тъмни униформи, с ръце на кобурите на пистолетите.
	— Бен… добре ли си? — извика доктор Фийлдинг на чичо ми. — Къде е младата жена?
	— Избяга — каза му чичо Бен.
	Можеше ли да обясни, че тя се е превърнала в бръмбар?
	Полицаите внимателно огледаха помещението. Очите им попаднаха върху мумията, замръзнала до вратата.
	— Толкова се радвам, че си добре, Бен — каза доктор Фийлдинг и топло прегърна чичо Бен през раменете. После се обърна към Сари — Мисля, че ти дължа извинение, Сари — каза той намръщено. — Когато тичах отвън, май бях в шок. Спомням си, че те видях пред пирамидата. Но не си спомням дали ти казах нещо.
	— Всичко е наред — тихо отвърна Сари.
	— Наистина съжалявам, ако съм те изплашил — каза й доктор Фийлдинг. — Онази луда млада жена удари баща ти и той изпадна в безсъзнание. Единственото, за което мислех, беше да извикам полицията колкото се може по-бързо.
	— Е, всичко приключи — каза усмихнато чичо Бен. — Да се махаме оттук!
	Тръгнахме към вратата, но един от полицаите ни спря.
	— Може ли само един въпрос? — запита той, загледан в изправената мумия в средата на помещението. — Тази мумия да не би да ходи?
	— Разбира се, че не! — бързо отвърна чичо Бен с усмивка на лицето. — Ако можеше да ходи, защо й е да стои тук?
	Е, отново бях героят на деня. И разбира се, не спрях да се фукам пред Сари със смелостта си.
	Тя нямаше избор. Трябваше да седи и да се съгласява. В крайна сметка аз бях този, който спря мумията и превърна Нила отново в бръмбар, като счупих медальона й.
	— Никак не си суетен! Ама никак! — отвърна ми Сари и извъртя очи.
	Тъпо. Наистина тъпо.
	— Добре, онзи скарабей изпълзя нанякъде и изчезна — каза тя. Злобна усмивка се разля на устните й. — Сигурна съм, че буболечката те причаква някъде, Гейб. Сигурна съм, че те чака в походното ти легло. Чака те, за да те ухапе.
	Разсмях се:
	— Сари, говориш така, за да ме изплашиш. Просто не можеш да понесеш, че героят съм аз.
	— Прав си — отвърна сухо тя. — Не мога да го понеса. Лека нощ, Гейб.
	Сложих си пижамата да си лягам. Каква нощ! Каква невероятна нощ!
	Мушнах се в леглото и дръпнах завивките. Знаех си, че е нощ, която никога няма да забравя.
	— Оооооох!


>	И още от Goosebumps за твоята колекция
#	ЯЙЦА ЧУДОВИЩА ОТ МАРС
#	(откъс)
#	1
	Сестра ми Бранди поиска на партито за десетия й рожден ден да предложи на гостите си игра за търсене на яйца. А Бранди винаги получава каквото поиска.
	Просто се усмихва, така че на бузките й цъфват две трапчинки. Изражението й става като на бебче. Отваря широко зелените си очи и подръпва къдрица от червеникавата си коса.
	— Моля, много моля, може ли на партито да играем на търсене на яйца?
	И няма начин мама и татко да й откажат каквото и да било.
	Ако Бранди поиска червен, бял или син щраус за рождения си ден, татко ще изприпка в гаража и ще започне да рисува щрауса.
	Бранди успява да получи каквото иска или нещата да станат така, както тя иска. Наистина си я бива. Аз съм Дан Джонсън, по-големият й брат. И признавам, че дори на мен ми е трудно да й кажа „Не!“.
	Не съм малък и сладичък като нея. Косата ми е черна и права и все пада върху челото ми. Нося и очила. Освен това съм малко набит.
	— Дан, не нужно все да изглеждаш сериозен — често повтаря мама.
	— Дан има древна душа — казва пък баба Ивлин.
	Не знам какво точно има предвид. Май иска да каже, че съм с по-сериозен вид, отколкото повечето дванайсетгодишни.
	Може и да е вярно. Макар че не винаги съм сериозен. Просто съм доста любознателен. Всичко, свързано с наука, ми е много интересно. Обичам да изследвам буболечки, растения и животни. В стаята си имам ферма за мравки. И две тарантули.
	Имам си и микроскоп. Снощи изследвах нокът от пръста на крака си под микроскопа. Беше много по-интересно, отколкото може да се предположи.
	Като порасна, искам да стана изследовател. Да си имам собствена лаборатория и да изследвам каквото си поискам.
	Татко е химик. Работи в парфюмерийна компания. Смесва разни неща, за да получи нови миризми. Нарича ги аромати.
	Преди да се запознае с татко, мама е работила в лаборатория. Правила е опити с бели мишки.
	Така че и двамата ми родители се радват, че аз се интересувам от наука. Насърчават ме. Но това не означава, че получавам всичко, което пожелая.
	Знам отговора на татко, ако го помоля за червен, бял или син щраус за рождения си ден. Ще каже — „Я, си играй С щрауса на сестра ти!“
	И така, за рождения си ден Бранди поиска игра за търсене на яйца. Рожденият й ден е седмица преди Великден, така че това не е толкова лоша идея.
	Задният ни двор е много голям. Стига чак до малко ромолящо поточе.
	Пълен е с храсти, дървета и цветя. Има и голяма стара кучешка колиба, въпреки че нямаме куче.
	Има доста места за криене на яйца.
	Така че Бранди получи исканата игра за търсене на яйца. Покани целия си клас.
	На пръв поглед търсенето на яйца може да не изглежда кой знае колко вълнуващо.
	Но не и в този случай.
	Рожденият ден на Бранди се случи в топъл слънчев ден. Само няколко бели купести облачета се носеха високо в небето. (Аз изучавам и облаците.)
	След закуска мама се втурна в двора С голяма кофа с яйца.
	— Да ти помогна ли? — предложих й аз.
	— Няма да е честно, Дан — отвърна мама. — Ти нали също ще участваш?
	Почти бях забравил. Обикновено Бранди не иска да се мотая наоколо, когато има гости. Но днес каза, че може да се включа в търсенето на яйца. А също и най-добрата ми приятелка — Ан Грейвъл.
	Ан живее в съседната къща. Мама и майката на Ан са много добри приятелки. Госпожа Грейвъл позволи на мама да скрие яйца и в техния двор. Така че е съвсем честно Ан също да се включи.
	Ан е висока и слаба, с дълга червеникаво-кафеникава коса. И е почти с една глава по-висока от мен. Затова всички си мислят, че е по-голяма. Но тя също е на дванайсет.
	Ан е много забавна. Все пуска разни майтапи. С мен се закача, че съм толкова сериозен. Но не ми пука. Знам, че само се шегува.
	Онзи следобед с Ан седяхме при входната алея и гледахме как децата от класа на Бранди пристигат за партито. Сестра ми подаваше на всеки сламена кощничка.
	Гостите много се впечатлиха, когато Бранди им каза за търсенето на яйца. А момичетата се развълнуваха още повече от голямата награда — една скъпа кукла.
	Разбира се, момчетата започнаха да сумтят. Бранди трябваше да предвиди награда, която да се хареса и на момчетата. Някои от тях решиха да си подхвърлят кошничките като фризби. Други започнаха да се боричкат на тревата.
	— За разлика от тях, аз бях много по-зрял на десет — измърморих на Ан.
	— На десет ти си падаше по костенурките нинджа — отвърна Ан, извъртайки очи.
	— Не е вярно — сопнах се аз.
	— Вярно е — настоя Ан. — Всеки ден идваше на училище с тениска с костенурките нинджа.
	Подритнах няколко камъчета по чакълестата алея.
	— Само защото съм носел тениска с костенурки, не значи, че съм ги харесвал — добавих аз.
	Ан тръсна назад дългата си коса и ме изгледа косо. Мразя този й поглед.
	— На партито за десетия ти рожден ден даже чашите и чиниите бяха с костенурките нинджа, Дан. И покривката беше с костенурките нинджа. Играхме на някаква игра, която също беше с костенурки нинджа.
	— Но това изобщо не означава, че съм ги харесвал — заявих аз.
	Още три момичета от класа на Бранди притичаха през предната морава. Познах ги. Това бяха момичетата, които наричам Сестрите с прическите. Те не са сестри. Но прекарват цялото си време след училище в стаята на Бранди, за да си правят една на друга прически.
	Татко бавно се приближи към тях. Държеше камера. Трите момичета махнаха на камерата и извикаха:
	— Честит рожден ден, Бранди!
	Татко снима всичките ни рождени дни, почивки и важни събития. Пази записите на специален рафт в килера. Никога не ги гледаме.
	Слънцето започна да се снишава. Тревата излъчваше сладникав, свеж аромат. Дърветата бяха започнали да се разлистват.
	— Добре, всички след мен към задния двор! — нареди Бранди.
	Децата се подредиха по двойки и тройки с кошнички в ръка. С Ан ги последвахме. Татко вървеше заднешком, за да снима всичко.
	Бранди показваше пътя към задния двор. Мама ни чакаше там.
	— Яйцата са скрити навсякъде — обяви мама, като махна с ръка. — Навсякъде, където може да ви хрумне.
	— Добре, чуйте всички! — извика Бранди. — На „три“ търсенето на яйца започва! Едно…
	Ан се наведе и прошепна в ухото ми — „Обзалагам се на пет долара, че ще събера повече яйца от теб“.
	Усмихнах се. Ан знае как да направи нещата по-интересни.
	— Две…
	— Приемам облога! — отвърнах й аз.
	— Три! — извика Бранди.
	Децата възторжено се развикаха. Търсенето на скритите яйца започна.
	Всички се разтичаха из двора, като се навеждаха, за да вземат намерено яйце. Някои лазеха на четири крака по тревата, други действаха на групички. Трети пък търсеха поединично.
	Не мога да позволя Ан да спечели, казах си аз. Втурнах се през глава.
	Подминах групичка момичета край старата кучешка колиба. Продължих нататък.
	Исках да си открия мое място. Място, където да намеря яйца, без да се надпреварвам с други.
	Притичах през високата трева към дъното на двора. Бях съвсем сам, почти до поточето, когато започнах да търся.
	Забелязах яйце, скрито зад голям камък. Трябваше да действам бързо. Исках да спечеля облога.
	Наведох се, вдигнах го и бързо го пуснах в кошничката.
	После клекнах, оставих кошничката си на земята и започнах да търся още яйца.
	Но подскочих, когато чух писък.


#	2
	— Аййййй!
	Писъкът разцепи въздуха.
	Обърнах се към къщата. Една от Сестрите с прическите махаше лудо с ръка към другите момичета. Грабнах кошничката си и хукнах към нея.
	— Яйцата са сурови! — чух вика й, докато приближавах. По тениската й отпред се стичаше жълтък.
	— Мама нямаше време да ги свари — обясни сестра ми. — Или пък да ги боядисва. Знам, че е странно. Но просто нямаше време.
	Погледнах към къщата. Мама и татко се бяха прибрали вътре.
	— Внимателно — предупреди гостите си Бранди. — Ако ги счупите…
	Не беше завършила изречението си, когато чух силно „пльок“.
	После смях.
	Едно момче беше хвърлило яйце по кучешката колиба.
	— Яко! — възкликна едно от момичетата.
	Овчарското куче на Ан — Стъби, изскочи от колибата. Не знам защо обича да спи вътре. Той е голям почти колкото колибата.
	Но нямах време да мисля за Стъби.
	Пльок.
	Още едно яйце експлодира — този път в стената на гаража.
	Още смях. Приятелите на Бранди решиха, че това наистина е забавно.
	— Бой с яйца! Бой с яйца! — започнаха да скандират две момчета.
	Наведох се рязко, когато едно яйце прелетя над главата ми. Приземи се с трясък на входната алея.
	Яйца хвърчаха във всички посоки. Стоях и зяпах смаяно.
	Чух остър писък. Завъртях се и видях по косите на две от Сестрите да се стичат яйца. Крещяха и дърпаха косите си с две ръце, за да махнат яйцата.
	Пльок! Още едно яйце се заби в гаража.
	Прас! Яйца вече подскачаха и по входната алея.
	Приведох се и започнах да търся Ан. Сигурно се е прибрала, реших аз. Ан обича смешните неща. Но тя е на дванайсет и не е за бебешки бой с яйца.
	Е, когато бъркам, бъркам.
	— Мислй бързо, Дан! — изкрещя Ан в гръб. Хвърлих се на земята точно навреме. Тя метна две яйца едновременно. И двете изсвистяха над главата ми и се разбиха звучно на тревата.
	— Спрете! Спрете! — дочух отчаяния вик на Бранди. — Това е рожденият ми ден! Спрете! Моят рожден ден!
	Буф! Някой уцели Бранди в гърдите с яйце.
	Избухна див смях. Лепкави жълти купчинки осеяха задния двор.
	Вдигнах очи към Ан. Тя ми се хилеше и се готвеше за нова атака.
	Време за действие!
	Протегнах се към кошничката и извадих единственото яйце, което бях намерил.
	Вдигнах го високо над главата си. Тъкмо щях да го хвърля и… спрях.
	Яйцето.
	Свалих го и се загледах в него.
	Загледах го съсредоточено.
	Нещо не беше наред с това яйце.
	Нещо беше ужасно сбъркано.
