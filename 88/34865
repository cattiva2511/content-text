P>
	Тъй както лебедът, запял
	преди смъртта, издигам глас;
	макар изпълнен със печал,
	по-леко ще умра и аз.
	Бях дълго в плен на любовта
	и доста ме измъчи тя,
	а днес разбирам примирен —
	не съм бил за любов роден.

	Какъв ще бъде моят хал,
	щом чакам сетния си час,
	а в радостта не зная дял,
	че съм изцяло в чужда власт.
	Ала копнежът, нежността
	не си отиват със скръбта
	и все така държи ме в плен
	таз, що желая нощ и ден.

	Жена подобна невидял,
	аз я обичам до захлас,
	но знайте, че не бих посмял
	да й разкрия свойта страст.
	Владее тя любезността,
	ала ме плаши мисълта,
	помоля ли се с лик склонен,
	да се отвърне тя от мен.

	Досадникът си е за жал,
	ала не буди милост в нас;
	аз мълком бих й се признал,
	ще ми отвърне тя без глас
	дали приема любовта —
	тъй двойна става радостта,
	щом две сърца в един рефрен
	заключват порива стаен.

	Искреността е скъп метал —
	издига любовта завчас,
	а благородникът нахал
	превръща я във долна сласт.
	Богатството и подлостта
	се съчетават по света,
	но всяка дама с такт вроден,
	страни от ранга извисен.

	Поемай, песен, пътя бял,
	не искам днеска нищо аз,
	ала духът ми преболял
	й отнеси без жал, без страст.
	Отдавам й се във властта —
	сърцето, а и доблестта,
	ще бъда неин всеки ден,
	умрял бих и ще съм блажен.
	Любима, вредом по света
	да ви посреща радостта;
	към милостта ви съм склонен,
	надеждата крепи ме мен.
P$
