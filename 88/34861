P>
	Ни ястреб, нито пък орел
	са с усета на лешояд,
	тъй както попът, пръв довел
	отгде мирише на богат.
	Другар му става светостта,
	а щом го пипне болестта,
	богатства му се завещават,
	що близките не притежават.

	Французинът, попът умел
	са първи в този занаят;
	предателят, лихварят смел
	ги следват малко по-назад.
	Измамата и подлостта
	цъфтят наравно с хитростта,
	но както много често става,
	днес всеки лесно ги познава.

	Да знаеш на какъв ченгел
	върти се грешният благат.
	Разбойник, току-виж, дошел,
	ограби го до шушка, брат.
	А сетне идва и смъртта
	и го заравят във пръстта,
	и гробът роден дом му става,
	и нищичко не му остава.

	Защо, човече неумел,
	с пороци толкоз си чреват,
	нали теб Бог те е довел
	от нищото на този свят.
	Отдаваш се на глупостта,
	щом Бог не следваш в светостта
	и, току-виж, те осиява
	на Юда горестната слава.

	О, Боже, с милост си дошел,
	склони над нас лика си свят,
	от пъклото да би отвел
	и всеки грешник глуповат.
	Ти избави го от калта,
	в която тъне от лета,
	прости му, Господи, тогава,
	изповедта те задължава.
P$
