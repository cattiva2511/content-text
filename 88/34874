P>
	Да пея ще избягвам сам,
	че иска радост песента,
	а тъй души ме днес скръбта,
	че дъх поемам си едвам.
	Припомняйки предишни дни,
	сегашните злочестини
	и утрешния тежък час,
	готов съм да рева на глас.

	Че песента не е балсам,
	лишена от веселостта,
	а Бог дари ме с милостта
	чрез нея всичко да предам —
	копнежи, скърби, благини,
	за радостта, що ме плени,
	говоря с неизменна страст,
	но късно появих се аз.

	Не се цени в дворците, знам,
	изкуството на доблестта,
	уж обожават песента,
	а шляят се насам-натам
	в забави пошли, погледни;
	което чест бе в други дни,
	в забрава тъне и тогаз
	светът за продан е пред вас.

	Измъчва ни печален срам —
	на грешните чрез наглостта,
	на Господа без обичта
	бяхме прогонени с Адам
	от Рая. Други съсипни
	ни носят все злочестини —
	стремежът към богатства, власт,
	та Бог отвръща се от нас.

	Уплаха страшна вдъхва нам
	на двойна смърт опасността —
	от маврите напира тя,
	а Бог не е със нас невям.
	Обсаждани от вси страни,
	смъртта и нас ще отстрани.
	По своя дълг не са в захлас
	велможите, дарени с власт.

	А оня, що ни осени
	със всичките си благини,
	така сияе вред пред нас,
	че се пречистваме завчас.

	О, Богородице, помни,
	в молитвите ни помени,
	синът ти ще прости тогаз
	греховната ни земна страст.
P$
