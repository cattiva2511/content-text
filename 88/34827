P>
	Послушайте днес песента,
	прекрасна песен съвършена,
	от съвършен певец родена,
	чуйте, съдете ме тогава
	за лудостта, изпята с пълен глас,
	дали ще преживея аз,
	не я приема ли накрая,
	както сеньора свой васала.
	О, земьо, как си ме търпяла!

	И през деня, и през нощта
	кълни безумна мисъл в мене,
	косата ми е посребрена,
	сърцето ми се спотаява,
	за малко радост търси час
	и иска песен до захлас,
	ала пробуди ли се в края,
	ще зърне бъркотия цяла,
	любов тъй бе го завладяла.

	Не е ли жалка участта,
	щом мъдростта е принизена,
	че от любовна мъка стена,
	а рангът ми я забранява —
	богатство има тя и власт,
	напразно все я славя аз
	и с всички сили се старая
	да й отправя песен зряла,
	а като луд съм във премала.

	Но позата на дързостта
	за мен не беше позволена,
	със скръб бе радостта сменена.
	Без жал Амор днес ме предава,
	така си той играе с нас,
	мени лика си всеки час
	и злото тайно ме терзае,
	верига ме е оковала,
	уста, в теб е вината цяла.

	Желал бих аз възможността
	да поднеса молба смирена —
	тя в песента ми е стаена,
	че любовта ми устоява,
	а пък над нея нямам власт
	и друга не желая аз.
	Чрез друг певец — „Милост!“ — ридая,
	че лудост бе ме завладяла
	и си заслужих сам провала.

	Бях цял за нея доброта,
	бих влязъл в огнена геена,
	но обичта ненаградена
	дори с целувка си остава.
	Глупецът дири час по час
	за песента си чуден глас
	и стига често до замая,
	но тя напразно се е пяла,
	щом милост не е долетяла.

	Повзра ли се в околността,
	дочувам как морето стене.
	Душата е успокоена
	от тази, гдето радост дава
	далеч от всеки хорски бяс,
	далеч от мене в този час,
	който унесено блуждая,
	изпит и блед, останка вяла
	от таз душа закоравяла.

	Но жажда, пост — балсам в скръбта,
	еднаква мъка са за мене,
	а радостта, в мечта родена,
	година цяла ще ме сгрява.
	Нима ти чуваш своя глас,
	не ти, глупецо, вярвам аз
	и ще повярва ли, не зная,
	във тази горестна раздяла,
	Линяуре, душа прозряла.

	Когото радостта е звала,
	а бяга, луд е на провала.
P$
