P>
	Тъй както много тежък плод едва
	издържа кленът, цепи се със звук,
	любимата си аз изгубих тук,
	премного я обичах, затова.
	Ала макар и вече победен,
	невинен сторих тежкия си грях,
	а че е лудост чак сега разбрах,
	макар че все умът ме води мен.

	Голям светец и богу не е драг,
	желания не дръжте под юзда;
	знам, че не иска виното вода,
	но често служим си с един черпак.
	Понякога и с ум голям дори
	човек извършва глупости безброй,
	та не е лошо да примесва той
	ум с лудост и не ще да се кори.

	Ала и аз не се намирам в свойта власт.
	Макар че ориста си съм приел,
	все пак от вас бих злото предпочел,
	отколкото да завоювам друга аз.
	Но вярвам, че ще бъдем скоро квит
	и ще остана мъдър в горестта —
	според закона чист на любовта
	от вашата злина съм най-честит.

	За чуждо „да“ не бих дал вашто „не“,
	макар смехът ми да замира в плач.
	На чистата си радост съм палач —
	смъртта стои на ваште рамене.
	Така и василискът падна с вик,
	когато се съгледа отразен.
	И вие огледало сте за мен,
	убивате ме с поглед, не с език.

	За вас е все едно дали съм жив.
	Постъпвате с мен, както със хлапак,
	комуто са подхвърлили петак
	и мигом той усеща се щастлив.
	А радостта му, зная, не вреди,
	но вземат ли играчката му, знай,
	то сълзи са и плачове без край
	и дваж е по-нещастен отпреди.

	Кралю, и вам за доблестта сполай,
	днес повече от вчера да блести.
P$
