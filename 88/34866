P>
	Отново се завърна пролетта
	и подреди в градините цветя,
	дочувам птичи песни в тази гмеж
	стобори и врати да прекосяват;
	посред върхари, лумнали в цъфтеж,
	сред цвят и безподобен полъх свеж
	на воля всеки днес се весели.

	Ала копнежът, който радва мен,
	от радостта любовна е роден,
	от нея се разпалва пак и пак.
	Тъй както с клон се слива смок студен,
	сега страня от всеки долен враг,
	не спира радостта пред моя праг,
	а любовта дари ме с малко плод.

	Откакто праотецът ни Адам
	откъснал е плода запретен там,
	душа така прекрасна никой път
	в прекрасно тяло Бог не вложи сам,
	със бяла, гладка като мрамор плът —
	от толкоз хубост смайва се духът,
	ала е безразлична тя към мен.

	Как да се отделя от нея аз —
	Амор разпалва нежната ми страст,
	а тръгне ли, сърцето ми се къса,
	та той така разпъва го със бяс,
	че любовта тече като от съд
	и чувствам окована свойта плът
	в любов, тъй както цветето във цвят.

	С такава обич друг да е умрял,
	та се тревожа аз за своя хал —
	Амор аз любя, той не люби мен,
	макар че друго бих си пожелал
	и моят огън в Нил би бил стопен,
	тъй както и канапът насмолен
	във въздуха би кула удържал.

	Но аз разпалвам сам, уви, жарта
	и мъката, дошла от любовта,
	изпълва ме със сладостен копнеж,
	избива по лицето бледността,
	ала сега все още съм младеж,
	а щом косите ми покрие скреж,
	не знам дали не бих я укорил.

	Че, мисля си, от всичките жени
	по-малко доблестният се цени,
	а оня, който е самата чест,
	Амор не го ли с обич осени,
	той другите ценил би малко днес.
	Към скромните аз храня интерес,
	а, виж, със злите — зъл и горд съм аз.

	Жонгльоре, ти по хладина излез
	и поздрав на другарите отнес,
	на Ен Раймон — със най-голям прехлас.

	Да бъде злото кротка благовест,
	доброто — манна в най-несносен час.
P$
