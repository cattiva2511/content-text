P>
	Когато чучулигата лети
	в небето сред море от светлина
	и от възторг сърцето й трепти,
	а пада мигом мъртва в ранина,
	аз от такава завист съм сломен
	към всеки друг, насладата познал
	че се страхувам да не би и мен
	да ме срази любовната печал.

	Уви, изпълнен бях с мечти,
	копнеех за любов и добрина,
	че невъзможно бе за мен почти
	да не обичам строгата жена,
	която с поглед мил и просветлен
	ме подчини, подобно идеал,
	и след като от всичко съм лишен,
	единствено копнежът ми е цял.

	Блуждая из студени пустоти
	от оня миг на скръб, злочестина,
	когато зърнах нейните очи,
	а те са огледало с глъбина
	такава, че щом гледам упоен,
	изпитвам само нелечима жал
	и чувствам се нещастен и сломен
	тъй както Нарцис, себе си видял

	И с дамите, уви, не съм на „ти“
	не вярвам вече нито на една,
	въздигах ги преди до висоти,
	а днес съзирам тяхната злина,
	от ни една не съм аз подкрепен,
	страдания съм всякакви търпял,
	та затова си казвам огорчен:
	един дол дренки Бог ги е създал.

	Не може моят ум да й прости,
	защото прекомерно е жена
	и се държи не както Бог вести,
	а както му намери леснина.
	И ето ме и мене унизен,
	а за какво, не съм и проумял
	и търся ли разгадката смутен,
	си казвам, че високо съм хвърчал.

	В духа й милост Бог не приюти,
	но как да знам за таз злочестина —
	вместилище на всички красоти,
	най-важната й липсва, за злина,
	и който я съгледа удивен,
	нима да проумее би успял,
	че клетникът, от нея уязвен,
	от гняв и мъка скоро би умрял.

	Досада щом гневът й подлюти,
	та моята молба роди сръдня,
	а пък видът ми скука не спести,
	не ще й кажа думичка една
	и тръгвам си навеки огорчен —
	щом ме не иска, смърт е моят дял,
	щом ме не връща взорът натъжен,
	в изгнание аз бих се запилял.

	Тристан, написах сетния рефрен,
	отивам си, изпълнен със печал,
	захвърлям песента от този ден
	и от любов ще бягам помъдрял.
P$
