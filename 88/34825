P>
E>
	Когато виконтът на Лимож Ги накара да ограбят от дома на Джираут де Борнел всичките му книги и оръжия, и той видя, че доблестта е погубена, удоволствието приспано, любовта мъртва, смелостта изчезнала, куртоазията погубена, възпитанието — станало просташко и измамата — проникнала сред любовнички и любовници, той пожела да се помъчи да си възвърне удоволствие, радост и доблест и написа тази песен, която гласи:
E$

	За да възвърна радостта,
	която дълго време бе заспала,
	и доблестта, на всички отмиляла,
	отново да дарувам на света,
	решил бях мъжки да се развъртя,
	но ще призная днес провала.
	Не ще ми стигне вечност цяла,
	за да постигна някога целта:
	че воля и желание съм слял,
	а в смут и шемет тръпна цял.

	Непоносима, мисля, е скръбта
	и ще ви кажа истината цяла
	как нявга радостта бе възсияла,
	а с нея и добродетелта,
	ала за вас е къса паметта —
	тя стълб за мъчене не е видяла
	или пък старост, болна, отмаляла,
	принудена да крачи към смъртта.
	Светът е жалък и закоравял,
	щом Господа човекът е презрял.

	Турнирите красяха младостта
	със рицари във ризници, забрала,
	на славните ранени чест и хвала
	въздаваше се чак до есента.
	Грабежът днес замества доблестта —
	да грабнеш коч или овчица бяла.
	Как рицаря да споменеш с похвала,
	че опитен бил той във любовта,
	когато станал е разбойник цял,
	ограбва пътници, стада без жал?

	Не беше рядкост в минали лета
	жонгльор да видиш в дворцовата залар
	добре облечен, с външност засияла,
	да слави дамите и любовта.
	Жонгльори вече няма по света
	и славата им сякаш е изтляла.
	Та чудя се, отде ли е повяла
	за дамите таз долна клевета,
	сами ли са виновни, или дял
	се крие в тоз упадъчен морал.

	Жонгльорите ценяха в древността
	и вредом ги посрещаха с похвала,
	изслушваха им песните в премала,
	отреждаха им почетни места,
	макар че те ценяха скромността.
	А вредом днес цари развала,
	защото доблестта е отмиляла,
	а трябваше навред да води тя
	другарите по чест и идеал —
	красиви в бранен блясък засиял.

	И аз подхващах нявга песента;
	на доблестни мъже възхвала,
	но смаян от промените в морала
	стоя днес със раззинала уста.
	И вместо речи на пристойността
	дочувам вик на шайка развилняла,
	възторга на душата си изляла
	по песничката, връх на пошлостта,
	като че някой в нея е възпял
	по миналото славно свойта жал.

	А болката си за да укротя,
	която е в сърцето накипяла,
	дали ще излекувам със раздяла,
	или да спомням старите неща.
	Не мога да зарежа с лекота,
	в което съм се клел за вечност цяла.
	И ако раната е заздравяла,
	то значи, че мехлем не иска тя.
	Но щом човек немалко е живял,
	претегля с разум всеки жест и хал.

	Напира днес във мене гордостта,
	че къщата ми, малка, овехтяла,
	на набезите им е устояла,
	от всички уважавана е тя.
	И моя участ беше почитта.
	Страхлив или пък храбър поначало,
	сеньорът мой да го разсъди зряло,
	преди да ми отнеме милостта.
	Че ако други в песен съм възпял,
	не значи то, че него съм презрял.

	Защо мълчите, вече съм прозрял,
	но ето, песента не съм изпял.
	Далфис туй казва, в песни преуспял.
P$
