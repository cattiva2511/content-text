	Името на звездолета „Диоген–1“ напълно изразяваше целта на пътешествието. Както е известно, почти през целия си живот древногръцкият мъдрец се е занимавал с търсенето на човека. Неговият космически съименник търсеше разумен живот във Вселената.
	— Командире — развълнувано рече щурманът, — данните от спектралния анализ показват наличие на органично вещество на планетата Ромбус, която кръжи около звездата алфа от Орион.
	„Мигар успяхме?“ — помисли командирът.
	— Моля, поканете при мен членовете на Съвета на звездолета.
	Картината, която виждаха астронавтите, предизвика буен възторг. Из джунглите скитаха огромни динозаври, а над тях се рееха птеродактили. Обитаема планета! Когато страстите поутихнаха, Съветът взе решение петима членове от екипажа начело с командира да кацнат на Ромбус.
	Скитащите и летящите гущери подсказваха, че най-вероятно тук няма развита цивилизация, но може би на планетата живеят диваци. Инструкцията категорично забраняваше всякаква намеса в хода на историческия процес. Затова трябваше незабелязано да се внедрят сред аборигените. Членовете на групата за внедряване изглеждаха съвсем като истински диваци: облечени в животински кожи, всеки стискаше сопа в ръка. С часове бродиха те из джунглата, преди да срещнат първия абориген. Когато видя новоизпечените диваци, той се втурна към тях с радостни викове. Нечленоразделната реч на аборигена мигновено беше разшифрована от миниатюрните електронни устройства на астронавтите. По покана на дивака петимата се отправиха в колибата, близо до която неколцина негови събратя печаха на огън огромен къс месо от убито животно. Те приветливо посрещнаха непознатите и с жестове ги поканиха на трапезата.
	За няколко дена само дружбата между астронавтите и аборигените дотолкова укрепна, че на земяните им беше трудно да измислят причина да се разделят с диваците. Най-сетне командирът на „Диоген–1“ беше принуден да им обясни, че трябвало да отидат при жените си. Но щели да се върнат пак. И в залог подари на вожда собственоръчно изработения си кремъчен нож… Операцията „Внедряване“ премина успешно.
	… Председателят на Съвета по проблемите на откриването на извънземни цивилизации беше твърде доволен от доклада на командира на „Диоген–1“.
	— Вие с чест изпълнихте задачата — заяви той. — И нека не ви огорчава фактът, че звездолетът „Диоген–2“, който излетя след старта на вашия кораб в противоположно направление, пристигна на планетата Ромбус преди вас. Теоретически отдавна е известно, че пространството е изкривено. Следователно два звездолета, които излитат в диаметрално противоположни посоки, могат да се срещнат в една и съща точка от пространството, аналогично на два кораба, тръгнали на околосветско пътешествие, които обикалят Земята. „Диоген–2“ се оказа близо до една така наричана „черна дупка“, където масата е силно концентрирана и изкривяването на пространството е особено голямо. Затова траекторията на звездолета се измени и той ви изпревари. Но двата звездолета ни предоставиха съществено потвърждение за наличието на разумен живот на тази планета. И бих желал да ви запозная с командира на „Диоген–2“.
	Капитаните си размениха приятелски усмивки, които обаче и у двамата предизвикаха някакви смътни асоциации. После командирът на „Диоген–2“ неуверено постави върху масата на председателя на Съвета вече познатия на колегата му кремъчен нож, който той бе донесъл като доказателство за съществуването на разум на планетата Ромбус.
