P>
	О, повелителко, та вие сте без жал
	и тъй като прогонихте и мен,
	без сам да бъда в нещо провинен,
	та днес не знам какво да правя.
	Никога пак
	не ще стои пред моя зрак
	такава хубост, ах, пък и една
	достойна за любов жена
	с вас да се мери, грях е, зная.
	Друга любима не желая
	.
	Равна на вас до днес не съм видял,
	така красива, с поглед просветлен,
	със кръшен стан, за радост сътворен,
	с хубост, която поразява
	дотолкоз чак,
	с прелест, на доблест знак.
	Потеглям още в ранина
	да моля всякоя една
	да ми дари една черта и
	тъй ще ви възкреся накрая.

	От вас съм, чудна Зибелин, избрал
	естествения ви прекрасен тен
	и влюбения поглед замъглен,
	ала за да не прекалявам,
	та все пак как —
	на красотата сте каймак,
	от Аелис ще искам, на,
	езикът, пълен със злина,
	та милата да не скучае,
	умора, мъка да не знае.

	От виконтесата бих пожелал
	със следното да бъда надарен:
	от две ръце и шия съм пленен
	и повече аз там не ще се бавя;
	на път, на крак —
	у Рошшоар стигам по мрак,
	моля Агнес на колена —
	косите й са златина
	и надали ще я лаская,
	ала Изолда съща тя е.

	Към Аудиарц се чувствам малко вял,
	но маниерът й е скъп за мен,
	бих казал, че е просто съвършен,
	и друго нещо още ще добавя —
	като южняк,
	не знае в любовта зигзаг.
	От Най-добрата без горчивина
	тялото искам — благина,
	която погледа терзае,
	да я държа гола мечтая.

	От На Файдид ще искам също дял —
	от зъбите й аз съм удивен,
	но също и от такта й вроден,
	със който тъй успешно се представя;
	не съм глупак —
	от Бел Миралс ще искам пак
	безспорната й добрина,
	а че е на света една,
	таз истина добре се знае,
	от нищо тя не се влияе.

	Владетелю, от вас пък бих желал
	да бъдете тъй също заслепен
	от тази дама, образ претворен,
	който на обич път проправя.
	Любов първак
	в сърцето никне като злак,
	ала желая вам една,
	аз се отказвам от жена,
	че още страдам и гадая
	защо отхвърлен бях накрая.

	Върви при нея в ранина
	и пей за скръб, злочестина,
	о, Папиол, за да узнае,
	че любовта е мит. Това е.
P$
