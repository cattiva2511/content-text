P>
	Един ден рано сутринта
	препусках сам развеселен;
	на глог под свежите листа,
	пред слънчевия диск червен
	една девойка аз видях,
	твърде подобна на която
	бях виждал често друго лято
	и поздрави ме тя през смях.

	Аз леко скочих на пръстта
	от коня си поизпотен,
	ръка подаде сръчно тя,
	приседна в сянката до мен.
	Мълчеше тя и аз мълчах,
	и се усетих чак когато
	целувка тя положи свято
	връз моя лик, и запламтях.

	Замаян бях от нежността,
	косите — меки като лен.
	„Красавице — взех да шептя, —
	кой господ прави ме блажен?“
	„Сеньор — отвърна с шепот плах,
	мен Бог ме награди богато
	и нрави ли се вам това, то
	от клюките не ме е страх.“

	„Девойко — рекох, — доблестта
	изисква да не съм студен,
	щом ме дарихте с милостта
	и аз ще бъда откровен.
	Ах, от Амор ограбен бях,
	отне ми тая, за която
	не бих спестил товари злато,
	и радост вече не видях.“

	„Сеньор, знам тази нищета,
	че аз будувам нощ и ден,
	след нашата раздяла тя
	прокуди и съня от мен.
	Прогонването ви бе грях,
	но оня зъл човек, чиято
	идеята бе, цяло лято
	се кая, аз сама видях.“

	„Любима, славя щедростта
	на Бог и съм опиянен,
	че ми дарява любовта
	навън, на губера зелен.
	Не вярвах в толкоз радост, ах,
	но милостив е Бог, когато
	ни пуска в младото си ято,
	и пак Амор е чист, без грях.“
	Сеньор, аз тежко преживях
	една измама, на която
	вам авторката е позната.
	Спестете думи в този крах.
P$
