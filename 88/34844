P>
	Над силния владее слабостта
	и силният от слаб е победен,
	от слабия е силният сразен,
	най-слабият сломява смелостта,
	такава е на слабия властта —
	на силния превзема доблестта,
	от силен слаб сломен не съм видял.

	Една нищожност води към смъртта,
	с възможности светът е зареден
	и от това е всеки запленен,
	но нищото е вредно за света,
	кажи как му понасяш лудостта.
	„На нищото е чудна сладостта“ —
	цени го всеки, малко поживял.

	От опит знам, че може сладостта
	и от горчилка — плод неразрешен —
	внезапно да се пръкне някой ден;
	горчиво, сладко — все едни неща,
	горчивото смекчава сладостта —
	тъй в зимата нахлува пролетта,
	горчилката — долнякът я отвял.

	Понякога ме сгрява радостта
	да видя някой мъртъв възкресен,
	мъртвецът и от жив е по-ценен.
	Напълно аз споделям мисълта,
	че на мъртвеца силна е властта,
	че страх от него — туй е суета,
	че всеки полза в него би видял.

	В канала оня ден вода шуртя
	от чучура горещ и от студен;
	потокът беше уравновесен,
	че с равна сила биеха в твърдта.
	Богатството е дар на щедростта,
	бедняк си, назовеш ли бедността,
	а аз пък смесвам разум с идеал.

	Тъй силата сразява слабостта:
	горчиво, сладко — все един рефрен,
	горещият предмет е и студен,
	а нищото задвижва пък смъртта,
	голяма е на мъртвия властта,
	богатите погубва ги честта —
	така светът до днес е май вървял.
P$
