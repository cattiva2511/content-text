P>
	Кралю, ще бъда поласкан от вас,
	ако днес малко време отделите
	и с истината ни удостоите:
	дали при вас, във плен на любовта
	една жена намира сладостта,
	която с друг любовник ще изпита.
	И ако не е дръзко да попитам,
	какъв ответ на мене бихте дал.

	Джираут де Борнел, ако и аз
	не знаех на езика хитрините,
	то несъмнено ще ме победите.
	Но връх ще вземе, мисля, глупостта,
	щом сметнете, че заради властта
	обичат ме навсякъде жените.
	Нима мизерен грош ще оцените
	по-скъпо и от златния реал?

	Сеньор, за бога, мисля си на глас —
	една жена, познаваща парите,
	за злато и сребро не ще склоните.
	Не ще дари самичка с милостта
	ни крал, ни някой император тя.
	Величествата, ще ме извините,
	наслада само търсите в игрите,
	а има в любовта възвишен дял.

	Джираут, не изпадам във захлас,
	но знае кралят да цени мечтите,
	любимата да тачи и почита,
	а ако притежава и властта,
	по-малко ли ще го обича тя?
	Та ако крал е той и до петите,
	тъй както в поговорката твърдите,
	ще се държат със него като с крал.

	Сеньор, за любовта е тежък час,
	ако с надеждата не я сродите.
	Какво важи с една жена да спите? —
	тъй мисли опитният в любовта,
	но вие, увенчаните с властта,
	направо към леглото се стремите,
	а дама не с това ще покорите,
	обича тя покорния васал.

	Джираут, не употребявам власт,
	за да склонявам към любов жените,
	но щом една от тях аз предпочитам,
	не крия силата и доблестта.
	Потъпкват днес богатите честта
	и са по-малко доблестни, открити.
	Клеветниците пък са упорити,
	но в любовта аз следвам идеал.

	Сеньор, на рицарите ви честити
	желая да ухажват все жените —
	Солац де Квер, Ен Топинер сред тях.

	Да, любовта приятна предпочитам,
	но с тях не ще ме вие приравните —
	спечелих сто, едничка проумях.
P$
