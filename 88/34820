P>
	Така блести цветът обратен
	сред хълмове и стръмнини.
	Ах, що за цвят — и сняг, и лед,
	терзае, реже и раздира,
	той стон и вик и ропот гони
	от листи, клонища и клони.
	Мен радостта ме прави мил,
	както е гарванът унил.

	За всичко търся ред обратен —
	в хълм долината се мени,
	за цвят приемам оня лед,
	от жегата студът умира,
	гърмът мелодия ромони,
	зеленина покрива клони —
	във радостта съм се укрил,
	не виждам гарвана унил.

	Но феята от род обратен,
	израсла в тези далнини,
	ме мъчи повече от лед,
	езикът й е зла секира,
	ту съска тихо, ту ромони,
	но не помагат прът, ни клони,
	заплахата е поздрав мил,
	на гарга в миг я предрешил.

	С целувка свалям ви обратно
	сред хълмове и падини,
	не се боя от скреж и лед,
	безсилието ме раздира.
	О, скъпа, песента ви гони,
	очите ви за мен са клони
	и те ме шибат, щом — сгрешил
	мечти на гарван съм таил.

	Обходих в своя път обратен
	долини, хълми, равнини
	като терзан от мраз и лед,
	що мъчи, реже и раздира,
	но песента не ме прогони —
	същ ученик пердашен с клон и
	днес с радост Бог ме е дарил
	напук на гарван чернокрил.

	Тъй нижа моя стих обратен
	над хълм, гора и стръмнини,
	където не е виждан лед,
	където всеки студ умира,
	а моята любима рони
	тъй нежни трели, сякаш клони
	в сърцето й е някой свил,
	а гарванът е вън немил.

	Любима, образът ви мил
	с Амор дано се е сдвоил.

	Тъй малко радости съм пил,
	та в гарван съм се въплътил.
P$
