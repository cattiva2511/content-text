P>
	Шум и песни, вик и трели —
	слушам птиците запели,
	но не чувам в утринта,
	пусна корен в мен скръбта,
	болка се в сърцето стели,
	страда клетата ми плът.

	Ако беше възприела
	мен и песните ми смели
	скараната с милостта,
	щях да разнеса вестта,
	че далеч ги биха пели
	и далеч ще прокънтят.

	Тъжни, мрачни и несмели,
	глъхнат нежните ми трели,
	щом не ме приема тя.
	Свършила е радостта,
	благото ми се пресели,
	скърби ще ме уморят.

	Радостите, ах, къде ли
	всичките са отлетели,
	та ме днес презира тя.
	Ничком проснат съм в прахта
	доблест, милост, благи цели
	няма да я покорят.

	Скръб сърцето ми засели,
	няма да съм вече смел и
	тя презира ме е скръбта.
	Не е страшна и смъртта,
	щом са вече полудели
	мислите ми този път.

	Ах, предателство не е ли
	в гръб жена да те уцели,
	без сърце — там грубостта
	смесена е с хитростта.
	Да се върна мекотело
	или да вървя отвъд?

	Мислите обезумели
	в думи дръзки са прелели,
	но не стига дързостта;
	срещу мен се вдига тя,
	болката е без предели,
	раните не ме болят.

	Грехове — кахъри бели,
	срещу мен са ви подвели,
	за да бликне яростта.
	Тъй кълни и лудостта,
	хайде, мътните те взели,
	женен ли си — чакай смърт.

	Бягам аз от гордостта,
	ничком ваш слуга се стели,
	прося милост всеки път.

	Доблестта сега расте ли,
	вам дарява я духът.
P$
