P>
	Вълнува ме любовната мечта,
	която във сърцето пребивава,
	че друга мисъл просто няма в мен,
	на друго не усещам сладостта;
	живея здрав — какво ме натъжава,
	щом любовта копнежа облекчава,
	а той ми обещава ведър дял
	и дълго във мечти ме е люлял.

	Каквото правя, все е суета,
	тъй любовта сърцето ми сразява,
	че от копнеж несвесен съм пленен,
	но победител не снове по тез места,
	въздишката ме само побеждава,
	че сладостна е болката лукава,
	защото помощ тъй не съм видял,
	а друга обич аз не съм желал.

	Опитайте, любима, горестта
	на оня, който страда до забрава,
	и няма да съм вече тъй язвен,
	ще ни е равна, мисля, участта,
	ала досаден ли съм ви, тогава
	лишете се от хубост, вид и слава
	(заради тях по вас съм аз лудял),
	и ще ви кажа „сбогом“ без печал.

	От ден на ден расте ви хубостта
	и в моите очи се отразява
	не образът ви чист, незамъглен,
	а някаква несбъдната мечта
	и не това така ме наскърбява,
	дори си мисля радост че ми дава,
	но ако ме убиете без жал,
	ще е проклет житейският ви дял.

	Обичам ви над всичко на света
	и верен съм — а враг съм си тогава,
	вредя ли — преча на самия мен.
	Тъй кретам подир своята мечта,
	но да покажа мъката не става,
	че в погледа ви всичко проличава
	и в оня миг, щом сам съм се издал,
	от срам и болка бих изтръпнал цял.

	Не стигат думи за любов такава
	и ако друга любил съм, тогава
	не се разкайвам пак, щом съм разбрал,
	че сто любови съм в една побрал.

	Към Ним поемай, песен, и внимавай:
	носи ти радост, неизменен дял,
	на трите дами, гдето съм избрал.
P$
