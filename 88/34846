P>
	Приятелю Алберт, ний често спорим с вас,
	съставяме тенсони, в които любовта
	е главната ни тема, ала не само тя —
	че трубадурът вещ е във всяка земна страст.
	Сега започвам нещо, неправено до днес —
	за нищото тенсона е моят интерес.
	По всичките въпроси мъдрец сте вий голям,
	но вашите ответи не искам аз да знам —
	за нищото тенсона нарича се това.

	За нищото щом двама беседваме в тоз час
	и, Аймерик, ответът вълнува ви кръвта,
	тогава чуйте: „Днес за нищо на света
	от другиго съвет не бих поискал аз.“
	Изглежда ми ответ, изпълнен със финес,
	че нещо, що го няма, е много странна смес.
	Щом нищото го няма, то крие друго, знам,
	а за което днес попитахте ме сам,
	не ще намеря аз пак никакви слова.

	Мълчание не е да криеш своя глас,
	приятелю Алберт — различни са неща.
	Та немият за своя сеньор ще е щета,
	щом истина, лъжа не казва му завчас.
	Ако мълчите, где е ответният протест,
	а аз пък ви говорих и спорих с вас нощес.
	Нищото става с име, изречено едвам,
	а вие ще мълвите напусто, срам не срам,
	и отговорът ваш какъв да назова?

	Но, драги Аймерик, на никого от нас
	не ще простят да сее заблуда, суета,
	че лудост се поражда така от лудостта,
	а мъдрост и респект чрез разум са на власт.
	Аз отговарям, да, но чувствам се злочест
	като човек, когото поставили са, без
	и той да знае сам, в съд за вода голям;
	лицето си, очите съглежда в мрака там
	и викне ли, гласът му отеква след това.

	Приятелю Алберт, наистина съм аз,
	който зове и търси лика си в самота,
	зовящия пък вие следите в тъмнота,
	че първи аз зовях ви във този късен час.
	Но ехото е нищо и мисля си с потрес,
	че то е цяло ваше и трови вашта чест.
	От нищото творите загадъчен сезам
	и ако мисълта ви е равна нему, знам,
	че само луд би вярвал на вашите слова.

	О, Аймерик, вития сте първи между нас
	и песните ви хвалят днес вредом по света,
	но много не разбират от тази красота,
	а може би е трудна и за самия вас.
	В ужасно положение поставихте ме днес,
	но аз ще се измъкна без вашето „излез“
	и вие ще стоите объркан, в смут голям,
	а ако все така тормозите ме там,
	аз ще ви отговарям не с думи, а с глава.

	Алберт, което казвам, то истина е днес —
	че нищото за нас е най-първи интерес.
	Ако стоите дълго на някой мост голям
	и гледате водата, ще сметнете вий сам,
	че движите се все, а тя върви едва.

	Добро и зло у вас са в необяснима смес,
	тъй както днес се смесва и иде от нощес.
	Приличате ми вие на мелница невям —
	крилата си въртите безспир насам-натам,
	ала и педя даже не мръдвате с това.
P$
