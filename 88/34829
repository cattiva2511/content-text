P>
	Лесно пътя прелетява
	моят пратеник крилат
	и с послание топва
	бързо връща се назад.
	Засиял
	от радост цял,
	птицо, слушам ти словата,
	ала жал,
	пък и печал
	преизпълват ми душата.

	„Болката ме заслепява,
	той изчезна без възврат,
	а без радост ей такава
	и животът става ад.
	Кратък дял
	ни бе събрал
	и ме огорчи това, та
	би видял
	по-хубав хал,
	че не плащам за злината.

	Аз го любя до забрава,
	идва в моя сън крилат
	и водач ми мигом става,
	с радост и игри богат.
	Идеал
	по-чист, по-зрял
	не познават времената,
	щом примрял
	изтръпне цял
	в моята прегръдка свята.

	Все така го обожавам,
	а не бе ми той познат,
	чест и почит заслужава,
	друг не искам в този свят.
	Моят хал
	се е видял
	и не си меня душата
	в дъжд и кал,
	студ повилнял,
	в зима или жежко лято.

	Любовта наподобява
	златото на този свят —
	още по-изящна става,
	щом с добро я окрилят.
	Чист и бял,
	досущ кристал —
	дружбата краси сърцата.
	С обич цял
	е възсиял
	оня, що скръбта отмята.

	Птичко, в своята дъбрава
	бързай ти по утрен хлад
	и му разкажи направо
	за любовната ми жад.“
	Проумял,
	певецът зрял
	бързо прелетя гората.
	Затрептял,
	зацвърчал,
	разведри ми той душата.
P$
