P>
	На хубавото време прелестта
	през лятото възражда ме и мен,
	на птиците цвъртежа упоен
	ме радва, радват горските цветя.
	Което всички радва, не е грях,
	и мен че радва, скоро аз разбрах.
	Насладата към мене се задава,
	тя плът и дух ведно успокоява.

	Амор не ми отнема радостта,
	Амор държи ме в своя сладък плен,
	чрез него аз съм горд и вдъхновен,
	чрез него опознавам горестта.
	Чрез него любовта с един замах
	превзе ме и без воля се видях.
	Любезността почитам оттогава,
	делата ми Амор щом направлява.

	Приятна ми е, скъпа, мисълта,
	че съм от красотата ви сразен,
	а вас ви славят всеки божи ден
	и мен диви ме тази красота.
	От тази красота аз онемях
	и миг по-късно вече влюбен бях.
	Приятно е за вас да промишлявам,
	да ви обичам, да ви обожавам.

	Вас Господ Бог дари ви с милостта,
	щом сам от доблестта ви е пленен.
	И аз от него ще съм опростен,
	че се смирих пред вас, пред скромността.
	Ала клеветници, лъжци, разбрах,
	не люби Господ — нека тръпнат в страх.
	Бог любовта изящна одобрява,
	а скуката навеки запретява.

	Копнея да ви зърна, скъпа, та
	затуй съм толкоз тъжен и сломен,
	от вас е моят жребий предрешен
	и крал да стана ви е във властта.
	Такъв магнит в очите ви видях,
	че друго да желая ставам плах.
	Добра бъдете, скъпа, и тогава
	едничко милост ще ви направлява.

	О, радост чиста, връх на любовта,
	чрез теб светът се вижда обновен
	и аз самият ставам възроден,
	че превъзхожда всяко благо тя.
	Пред всичко друго радостта избрах
	и вас, любима, с нея пожелах,
	та радостта сега ме придружава
	и ви желая щастие и слава.
P$
