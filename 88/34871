P>
	Амор е неотлъчно с мен —
	подтиква ме към песента,
	та да му проличи властта
	и колко аз съм запленен.
	Припрян е, както подобава,
	че вече пролет се задава
	и трябва в песен приветлива
	да кажа колко ме опива
	днес радостта, що ми разкри
	Амор и тъй ме покори.

	Днес радват моя дух смирен
	насладите на любовта —
	в тях вложих само сръчността,
	ума, със който съм дарен.
	Дали е дама в пълна слава,
	девойка ли се назовава,
	е все едно, но радост жива
	изпитвам и с мома шавлива.
	Тъй истина ме озари —
	деля аз любовта на три.

	На дама да си подчинен
	престижно е, без суета.
	Девицата пък с радостта
	сродява ни, но упоен
	съм до уши едва тогава,
	кобилка щом ми се задава,
	хем да е свежа и плашлива,
	пък да не е честолюбива
	и опитна в онез игри —
	чат-пат и мен да ме мори.

	Не си любовник изкусен,
	щом искаш всичко в любовта —
	едно превзето тяло, та
	това е само дар студен.
	Виж, оня, който получава
	халка, кордела — крал той става.
	Така е в любовта красива,
	целувката се придобива
	и ако с милост те дари,
	притрябвали са ти пари.

	С девойка съм задоволен,
	ако е с явна красота;
	до мен присяда леко тя,
	щом гост й бъда някой ден.
	Умее да се забавлява —
	гърдите да й пипам дава,
	не мърда и не се укрива,
	около мене се увива
	и позволява ми дори
	най-привлекателни игри.

	С мома шавлива съм блажен,
	но времето си аз пестя —
	любов креватна си е тя,
	за кандърми не съм роден;
	запретвай фустата тогава,
	че „дий-дий конче“ се задава
	и оня, който си го бива,
	в игра любовна не унива
	и бърза да се разведри
	в спор с евините дъщери.
P$
