	— Това е задънена улица — каза Олс. — Битката за дълголетие е загубена.
	— Съвсем не — възрази Клинч. — Успехите на геронтологията са очевидни. Средната продължителност на живота достигна осемдесет години.
	— След половин век ще бъде осемдесет и една, а след хилядолетие — най-много — деветдесет.
	— Така ли предполагате?
	— Аз съм скучен човек — безцветно отговори Олс. — Не умея да правя предположения. Моята стихия са фактите.
	— Тогава как?…
	— Всичко е елементарно: милиард бита информация и прогнозиращ компютър.
	— Компютърът не е способен да предвиди голям скок…
	— Ох!… Стига е тези големи скокове! — неочаквано раздразнен, го прекъсна Олс. — Не се самозалъгвайте. Средната продължителност на живота се повиши, но не благодарение на геронтологията. Просто детската смъртност е сведена до минимум. За сметка на това дълголетниците, прехвърлили стогодишната граница, сега са три пъти по-малко, отколкото по времето на прадедите ни. Намали се дисперсията, раздробеността на индивидуалната продължителност на живота. Тържествува вторият закон на термодинамиката: изравняването на всички възможни потенциали!
	— Какво общо има тук термодинамиката? — понамръщи се Клинч.
	— Имам предвид всеобщия характер на този закон. Преценете сам: деветдесет процента от хората доживяват до седемдесет и пет. Минимумът е заслуга на здравеопазването и техниката на безопасността. А как да си обясним максимума?
	Клинч смутено разтвори ръце.
	— Просто не съм мислил за това. Но ето — медицината победи рака, пребори се с грипа. Дори склерозата и съпътствуващите я сърдечносъдови заболявания…
	— Но болестите, които доскоро приемахме за относително безобидни, придобиват заплашителни форми. Коклюшът беше болест на бебетата, а сега коси старците… Или пък варицелата…
	— Това е просто резултат от невнимание — възрази Клинч. — Навремето са я отнесли на Венера, а оттам се върна…
	— Новата чума? Но кой знае защо шарката не вреди на младите, а вкарва в гроба навършилите осемдесет години! При това забележете — понижи глас Олс, — че старческите болести — мутанти се срещат все по-често. Създава се впечатление, че успехите на медицината са нарушили равновесието и сега то се възстановява на друга основа.
	— Мрачна картина. Но вие не предлагате да вдигнем бялото знаме и да се оставим на милостта на природата, нали?
	Лицето на Олс се вкамени.
	— Природата натрапи на хората една продължителна позиционна война. Без да забележим, ние преминахме към глуха отбрана, но и при най-малката сполука вдигаме шум като за решаваща победа.
	— И какъв е изходът?
	— Трябва да се промени стратегията. Стига сме си пилели силите за дреболии. Проблемът за дълголетието е безперспективен. Отдавна трябваше да му се сложи кръст. Колкото и да живее човек — все не му стига! И наистина, с какво триста години се отличават от осемдесет? И едното, и другото е нищожно.
	— А в замяна какво?
	— Безсмъртие…
	Клинч извика:
	— Да не сте луд, колега!?
	— Може ли някой да бъде сигурен в това? — вдигна рамене Олс. — Вие сте шокиран от терминологията. Възприемете безсмъртието като математическа категория, равностойна на понятието „безкрайност“. Но дявол да го вземе, аз имам предвид друго. Как да ви обясня?… Нали знаете какво е клинична смърт? Тогава представете си по аналогия клинично безсмъртие. За това точно става дума!


	Познаваха го навсякъде из града — по малко странното държане на главата, по отчуждения поглед (той сякаш се вглеждаше в нещо недостъпно за чужди погледи) и най-вече просто по сребристия обръч на челото му.
	— Безсмъртния! Безсмъртния идва! — шушнеше се зад гърба му.
	Той така и не можа да свикне с популярността, която отначало малко го ласкаеше, но после започна непоносимо да го дразни. Разглеждаха го с болезнено любопитство — като чудовище.
	— Безсмъртния! Безсмъртния идва…
	„Сякаш съм прокажен… Отбягват ме само защото ще надживея всички… Тялото ми си е все така тленно… чака го физическо унищожение, а дали новата, изкуствената плът ще стане _моя_ плът?“
	— Безсмъртния! Безсмъртния идва…
	От време на време той наистина се чувствуваше предател. Като преял сред осъдени на глад. Искаше му се да свали сребристия обръч от челото си и да викне колкото му глас държи:
	— И аз съм като вас! Аз съм с вас!
	Металната лента на главата му се възприемаше от всички като символ на безсмъртието. А за него тя беше ненаситен паяк, който жадно изсмукваше от мозъка му информация за всяко вдишване, за всеки тласък на кръвта, за най-съкровеното и потайното. Каинов печат.
	Много пъти мислено чупеше и стъпкваше омразния обръч.
	„Не ми трябва безсмъртие — беззвучно стенеше той. — Убедиха ме, увериха ме, че всичко е заради вас. И аз се принесох в жертва, но вие не я приехте!“
	— Безсмъртния! Безсмъртния идва…
	„Какво разбирате вие от безсмъртие?… Да изживееш физическата си смърт и да предадеш собственото си «аз» на информационен двойник, който ще продължи да съществува неопределено дълго време — това ли е съдба, на която може да се завиди?“


	— Безотговорен експеримент — прекъсна го Председателят. — И все пак… Вие разбирате ли какво сте направили, Олс? Погледнете матрицата. Там има около пет милиона заявки за безсмъртие. А колко още ще има?! Ще можете ли да ги изпълните?
	— Разбира се, че не. Заинтересува ме принципът и той се потвърди. А с масовото производство, с конвейера на безсмъртието да се занимават други. Някой искал ли е от съпрузите Кюри да построят ядрени реактори?
	— Един безсмъртен на десет милиарда живи… И кой е този щастливец, обкръжен с всеобщо внимание? — заинтересува се Марта.
	— Щастливец ли? — Олс тъжно се усмихна. — Просто средностатистически ерген, избран от масата чрез компютър. И представете си, дори трябваше да го увещаваме!
	— Между другото, никой не моли за безсмъртие за себе си — отбеляза Председателят. — Ето слушайте… „Моят баща с целия си живот е заслужил безсмъртие…“, „Аз я обичам и искам тя да бъде безсмъртна…“ „Моля за безсмъртието на моя учител…“ Какво ще им отговорите, Олс?
	— Трябва да им се каже истината. Провежда се единичен експеримент, а внедряването му е още много далеч. Но в бъдеще безсмъртието ще стане, както се казва, въпрос на техника.
	— И как си го представяте?
	— Най-напред ще трябва да се обезсмъртят гениите — те не са много. След това изтъкнатите хора…
	— А останалите?
	— Всеобщото безсмъртие е утопия. Пък и каква ли ценност за човечеството може да представлява посредствеността?
	— И кой ще бъде този храбрец, който ще лишава от безсмъртие? — попита Председателят.
	— Компютърът. Още в двадесети век са въвели показател за интелекта. Ако се приеме той за критерий…
	— Но това е ужасно! — не издържа Марта. — Да се разделят насила близки хора?
	— А смъртта не ги ли разделя?
	— Да се създаде каста на безсмъртните — поклати глава. Председателят, — до какво ще доведе това?
	— Ще се злоупотребява с безсмъртието… — развълнувано проговори Клинч. — Заради него ще се решават на най-тежки престъпления. Ще са готови да заложат и душата си. Ще се разклатят устоите на обществото. Но ако е възможно всички да станат безсмъртни…
	— Уви — намръщи се Председателят, — в такъв случай човечеството изобщо ще бъде обречено. Смяната на поколенията е необходим стимул за развитието. В противен случай са неминуеми застоят, деградацията, тържеството на ентропията.
	— Този ваш Безсмъртен е съвършен егоист — не на място се обади Клинч. — Чувствува се едва ли не като бог. Отсъствуващ поглед — сякаш наоколо не са хора, а…
	— Да не би да му завиждате? — учуди се Марта.
	Клинч побледня.
	— Аз? Дали завиждам? Впрочем… Ама вие май наистина сте права! Толкова по-зле за мен!
	— За всички нас — уточни Председателят.


	Прекоси няколко квартала и видя горяща къща. Пожарникарите укротяваха огъня със струи пяна. Някаква жена се мъчеше да се промъкне през кордона.
	— Пуснете ме! Там е дъщеря ми!
	— В къщата няма никой — задържаха я.
	Погледът на жената срещна погледа на Безсмъртния.
	— Проклет да си! — викна тя, задъхвайки се от ненавист. — Безсмъртен страхливец.
	Той не отговори. Пристъпи напред. Облъхна го горещина.
	— Стойте! — плахо извика някой.
	— Това е Безсмъртния! — отговориха му.
	Сърцето му се сви, но изведнъж му стана така хубаво и леко, както никога преди. Усмихна се на хората, без да скрива тържеството си — бремето на безсмъртието не го беше пречупило! Внимателно сне сребристия обръч от главата си, постави го на земята и без да се оглежда, прекрачи в горящата къща.
