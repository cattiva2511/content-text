P>
	Заради греховете ни, сеньор,
	расте на сарацините мощта,
	чрез Саладин Йерусалим премаза тя
	и още продължава тоз позор;
	сега пък мароканският емир
	заплашва християнските царе,
	че всички наведнъж ще подбере,
	арабите пред него ще вървят,
	та вярата Христова да сломят.

	Алкалдите привикал в своя двор
	и маври, готи — връх на дивота,
	бербери от пустинните плата
	застанали пред мощния му взор.
	Пороен дъжд над долини безспир
	пред конницата пак е по-добре,
	след тях за птици леш ще се сбере.
	Като стада огромни те вървят,
	помитат всичко в страшния си път.

	Избраните при този строг подбор
	владетели се чувстват на света,
	алморавидите по тез места
	се укрепяват вече за отпор.
	„Французи долни — правят си сеир,
	Прованс е наш, Тулуза ще умре,
	чак до Пюи властта си ще простре
	емирът наш…“ Кълна се, други път
	подобна дързост не е чул светът.

	Повслушайте се в дивия им хор,
	крале, над всяка мирска суета —
	французи, англичани, немци, та
	бъдете зад Испания в тоз спор,
	защото истината най-подир
	е тази — служи на Христа добре
	неверниците който днес възпре
	— — — — — — — — — — — —
	и скърши на предателя духът.

	Исус слетя над нашия събор
	и той нарече праведна целта,
	в път правилен и днес ни води тя,
	измива грях, нещастие, позор,
	адамовият грях прости подир,
	ала поиска да се разбере,
	че който мъжка сила събере
	и чака въздаяние отвъд,
	над псетата ще вдигне мощна гръд.

	Наследството си браним със топор —
	добито е чрез вярата света,
	не е то къс за дяволски уста.
	Мислете си какъв голям позор
	било би да пропуснем тоз емир.
	Кастилци, устрема ви кой ще спре,
	наварци, арагонци, по море,
	по суша — скупчен е врагът,
	строшете му рогата този път.

	Щом видят кръстоносците, сеньор,
	французи, немци — ще ги изброя,
	бретонци, на Гаскония чеда,
	беарнци, провансалци — пръв подбор,
	че сме единни всички най-подир,
	испанците як гръб ще ги подпре,
	глави ще падат и врагът ще мре,
	а щом разнищим всяка жива плът,
	парите честно ще се поделят.

	Пророк е Гаводан — видя добре
	как всяко куче гнусно ще умре,
	а Господ ще обичат и ценят,
	на Мохамед щом войните сломят.
P$
