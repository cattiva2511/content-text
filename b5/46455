P>
	Ликува оживялата жарава.
	Танцуват пламъци, танцуват.

	Сред здрача на притуления дом
	рояк от сенки гали и огъва
	овалите на спящото ти тяло.
	То трепка като лека мараня,
	като капризен облак се мени,
	като река дълбока се вълнува.

	Танцуват пламъци, танцуват.

	Това си ти — копнеж, родил копнежа ми,
	нестихващ глас, неуморимо ехо.
	Това си ти — жена!
	Минава час. Минават часове.
	Очите ми не се насищат.
	Очите ми будуват.

	Танцуват пламъци, танцуват.
	Магията на сенките стъмнява
	контурите на здрачното ти тяло.
	Материята става дух.
	Досягам те с невярващи ръце.
	Духът е пак материя.
	Материя и дух общуват.
P$
