P>
	Постой така! В очите ти живеят
	открехнатите бездни на нощта.
	В очите ти съзвездията греят
	и сливат се мигът и вечността.

	Постой така, задъхана и топла!
	Светът е в нас като заченат плод.
	И радостта несещана е вопъл,
	животът — сладка смърт, смъртта — живот.
	Постой така, отдадена и властна!
	Светът е в нас — дълбок, неписан стих.
	о, толкова е странно и прекрасно,
	че в бога господа повярвал бих!

	Но няма бог — незнайна безконечност
	потапя всичко в безконечен мрак.
	И тоя миг, бездънен като вечност,
	и вечност да е, ще отмине пак.
	И ние с тебе също ще отминем.
	Като далечни утринни мъгли
	ще се стопим под небесата сини
	и все едно, че тук не сме били.
	И все едно, не съм те аз прегръщал,
	и тая нощ под звездния покров
	не сме достигали безсмъртие могъщо
	в безкрая на човешката любов.

	Постой така! Постой, за да запомня
	как в тоя миг във нас е цял светът,
	как радостта несещана е вопъл,
	смъртта — живот, животът — сладка смърт,
	как в тоя миг в очите ти живеят
	открехнатите бездни на нощта,
	как в бездните съзвездията греят
	и сливат се мигът и вечността.
P$
