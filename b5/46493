P>
	Да съблечем от себе си ненужното
	и да застанем светло голи
	като две истини
	пред бялата врата на Любовта!

	Да съблечем от себе си Срама!
	Не трябва да напомняме със него
	ни миг дори за клеветата,
	че Тя е грях!
	О, тъмна, стародавна клевета
	на грешници, прехвърлили греха си
	върху безгрешното лице
	на най-безгрешната.
	Да съблечем от себе си Срама!

	Да съблечем от нас Себичността!
	Че тя ще отчужди душите ни
	и ние нищо не разбрали,
	ще се самообичаме да смърт
	и смърт един за друг ще носим.
	Така ще припознаем Вездесъщата,
	защото Тя не е себичност,
	а щедро всеотдаване.
	Да съблечем от нас Себичността!

	Да съблечем джуджето Честолюбие!
	То смята се за великан,
	пък Нея — украшение,
	с което маже да окичва
	ревера си параден.
	Така ще се погаврим със Небесната,
	защото Тя не е бижу,
	а слънце на душите.
	Да съблечем джуджето Честолюбие!

	Да съблечем отравящата Ревност!
	На порива в самите корени
	ще влива тя
	от своята отрова.
	И капка подир капка,
	и глътка подир глътка
	със змийско постоянство ще отравя
	и нас, и Нея.
	Да съблечем отравящата Ревност!

	Да съблечем от нас Двуборството!
	Ще ни подхрани то със властолюбие
	и ние ден и нощ
	като безпаметни ще се боричкаме,
	за да се знае „кой-кого“.
	Това ще бъде смърт за Най-прекрасната,
	защото тя не е двуборство,
	а свято двуезвучие.
	Да съблечем от нас Двуборството!

	Да съблечем от себе си Лъжата,
	нищожното Притворство,
	зеленото влечуго Подозрение,
	безмозъчната Похот,
	Лукавството, пресметнатата Корист,
	Премислените Думи — корита,
	готови да затворят в бреговете си
	най-волната стихия, пред която
	прекланят се и боговете…

	Да съблечем от себе си ненужното
	и да застанем светло голи
	като две истини
	пред бялата врата на Любовта!
P$
