P>
	Изсмука слънцето снега от урвите.
	Пропъди на веявиците воя.
	Дъхти на пръст, на размразена пръст,
	на корени, на злак, Вълчице моя!

	Усещаш ли? В земята бродят сокове.
	По жилите пробягват жадни тръпки.
	Бъди добра — не ме оставяй сам,
	сред нощите ме мамят чужди стъпки.
	А идат нощи, нощи! Неочаквано
	замайват ноздрите нивя орани.
	Далечно биле с неусещан дъх
	гори гърдите като прясна рана.

	Не чуваш ли? От бездната на нощите
	долитат гласове. Зове усоя,
	зоват листа. Не ме оставяй сам,
	не ме оставяй сам, Вълчице моя!
	В такива нощи сплетените повици
	притягат гърлото ми в огнен спазъм,
	изтръгват вой, сто века неумрял,
	изтръгват зов, сто века неизказан.

	На моя зов вълчица нейде в тъмното
	отвръща премаляла и ме мами.
	Отвръща друга, трета… И към тях
	като насън повежда ме кръвта ми.

	Тогава ти ме спри с милувки-мълнии!
	Не спра ли, оглушал от повика и воя,
	при себе си със нокти ме задръж,
	със зъби ме задръж, Вълчице моя!
P$
