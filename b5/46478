P>
	Не ме вини!
	Изтрий сълзите на обида
	и на гняв!
	Тъгата да остане само!
	Тъгата по отминалата прелест,
	която сътворихме ти и аз,
	по-хубава от всички залези,
	от всички заливи, където бяхме,
	от нас по-хубава.

	Не се вини!
	Изтрий сълзите на протест
	и огорчение!
	Тъгата да остане само!
	Тъгата, от която в нас се ражда
	оная земна сила,
	да можем да приемаме
	дошлата неизбежност.
	А миналата прелест
	да почетем с поклон.

	Не е ли по-човешко с красотата
	да се разделяме красиво.
P$
