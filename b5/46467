P>
	Когато се поспрях
	под нейния прозорец,
	стъклата, дълго чакали,
	със устрем се отвориха.
	А в рамката, огряно
	от пролетния изгрев,
	посрещна ме лицето и`.

	Не! Не! — Това не беше
	познатото лице!

	В това лице се сплитаха
	в безкрайна плетеница
	и радости, и болки,
	и вери и съмнения,
	и пламъци, и мрак.
	Стоях пред тържеството
	на някаква свръхземност!

	Приятели!
	Обичах неведнъж.
	Обичаха и мен.
	Видях лица, от обич
	по чудо претворени,
	непостижимо предани,
	необяснимо хубави.
	Но в тоя свят видях
	един-единствен път,
	в един-едничък миг
	на грейналата рамка
	на пролетен прозорец
	в лицето на жена
	свръхземното лице
	на туй, което ние
	наричаме Любов.
P$
