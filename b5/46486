P>
	Роди ме ти!
	От женската си слабост ме роди,
	да бъда твой и силен.
	Но аз обърках сила със насилие
	и вдигнах над главата ти камшик
	и го размахвам хиляди години.
	Обич моя!

	Роди ме ти!
	От вечния копнеж да бъдеш любена,
	роди ме.
	Но аз те похитих
	и се нарекох твой владетел.
	Обич моя!

	Роди ме ти!
	От жаждата да любиш ме роди.
	Но аз не вярвах в любовта ти.
	И в нейното нестихващо огнище
	раздухвах страх,
	убиващия страх от мене.
	Обич моя!

	Прости!
	Навярно вече влизам в пълнолетие,
	защото ме спохожда мисълта
	за моята, голямата вина,
	вековната вина пред тебе.
	Обич моя!

	Почакай ме! Тъй дълго си ме чакала.
	Кълна се в силата на слабостта ти,
	в копнежа ти да бъдеш любена,
	във жаждата да любиш се кълна,
	отнетото до капка ще ти върна!
	И някога от мъката и болката
	роден и сам родил те,
	аз може би ще те заслужа.
	Обич моя!
P$
