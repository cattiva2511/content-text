	— Та, казвам ви, господине: за изобретателската дейност е необходима определена система. Не може да се разчита на щастлива случайност или на вдъхновение — така до никъде няма да стигнете. Най-напред трябва точно да знаете какво в същност искате да изобретите. Повечето изобретатели измислят нещо и едва след това започват да си блъскат главата за какво би могло да послужи то; най-накрая му дават някакво име. А аз обърнах този подход, господине; що се отнася до мене, аз най-напред измислям името и чак тогава, според това име, конструирам съответната вещ; по този начин стигнах до съвсем нов източник на техническо вдъхновение. От думите — към вещите — това е моят метод.
	Почакайте, как ли да ви го обясня нагледно? Например, хората от отдавна са измислили разните там ковачници, печатници, чакални, умивални, сушилни и какво ли още не. Така, имаме чакални, ала съвременният човек няма кога да чака, неговият девиз е скорост, бързина, темпо. Е, казвам си аз, защо тогава да не му създадем бързални. Една такава добре обзаведена бързалня, естествено, трябва да бъде снабдена с редица бързила и търчила, блъскачки, самоправячки, шумила и гълчила; вече имам заявени патенти за разни скърцачки, скрибуцилки, пречила и спъвала — все нови и нови прибори, апарати и уреди, господине, за които до сега никой не беше се сетил. Ето това е всичко: трябва да се изобретяват нови думи, за да се стигне до нови неща и нови решения.
	Или пък вижте: имаме вече толкова падащи устройства, а никому не е хрумнало да направи едно съвсем обикновено падало, вещ, която винаги и при всички обстоятелства ще пада. Защо да падат само вазите, статуетките и другите предмети на бита? Снабдете се с падало! Пада с гаранция! Опитайте и ще останете доволни! Мога да ви снабдя и с рушачка и катурачки в различни разработки, както и с бимбала в луксозно оформление и от всякакъв размер. Случвало ли ви си е да ви се търколи копче от ризата? Купете си нашата запазена марка търкаляч! Търкаля се с гаранция из цялата стая!
	Родители, снабдете вашите деца с мърсилки! Така ще им спестите труда да цапат дрехите си. Мърсилка с комплект мърсила само за трийсет крони! Всяка кухня снабдена с нашия модерен загорител! Имате ли вече в гардероба си нашата омотачка и нашето мачкало? На всички административни учреждения и ведомства препоръчваме нашия самозадействуващ се връщач! Нито едно домакинство не бива да остава без нашия високопроизводителен разбивач и надеждния, безупречнодействуващ приспивник. Ще ви приспи при всякакви обстоятелства!
	Допускате ли грешки? Разбира се, че допускате, защото всеки човек греши. Защо е нужно да си правите труда да грешите? Нашата запазена марка грешител ще греши вместо вас. Нашият нов грешител ФВ 1303 постига до 699 грешки на ден!… Вие се стягате за път? Не забравяйте да сложите в раницата си нашия заблудител. Евтин, безотказен, практичен. Вие не правите нищо? Тогава снабдете се с нашата неправячка. Безшумен ход, ниски експлоатационни разходи. Патентът откупен от всички страни. Подарете за Нова година на своите годеници любимата им играчка — нашата скучачка! Великолепен източник на скука! Обзаведете си вкъщи собствена скучалня! Купихте ли си вече досадило? Безкрайно необходимо пособие за всяко училище, учреждение и предприятие, както и за домашни нужди… Най-сензационното изобретение на нашия век — колостой! Колело, което не се върти! Ново! Препоръчваме на всички засегнати от кризата предприятия!… Повече никакви загуби! Вместо вас за по-малките ви загуби ще се погрижи нашият евтин погубител или нашият никелиран липсоконстататор. При по-големи загуби препоръчваме нашия механичен разорител и високопроизводителния автоматичен самогуб, осъществяващ безотказно и най-големите загуби… Снабдете се с нашето универсално пречило! Ще ви пречи гарантирано у дома и на път, при работа и развлечения… Заеквате ли? Купете си нашето заекало на прах или хапчета. Ще заеквате с лекота! Препоръчвано от лекарите! Хиляди изразени благодарности!… Ако сте нервни. Ако нервите ви са разбити от слабия шум, който е проклятието на нашия век, снабдете се с нашата нова мълчилка. Мълчилката е машина, която изобщо не издава никакъв звук. Вслушайте се в нашата мълчилка и нервите ви ще се отпуснат. Най-новият тип мълчилка се продава в красива махагонова кутийка, работи с електрически ток, само за 1795 крони! Последна дума на радиотехниката!
	Да, господине, ето така трябва да се правят тези неща. Измисляте някаква нова дума, след което вече е много лесно да конструирате по нея съответната вещ. Това наричам аз научен подход, господине. Е, довиждане, трябва да вървя, че нямам време: работя над универсален развалител. С него може да се направи чудесен бизнес, нали?
@@	(1936 г.)
