P>
	Хиляда дълги вечности,
	изгаря ви стремеж
	за миг да се прелеете
	в едно и неделимо.
	Красавица Небе!
	Мъжествен Океан!

	Хиляда дълги вечности,
	един във друг поемате
	безкрайното си синьо.
	Но празната далечност
	все зее непрекрачена
	и строга между вас.

	Хиляда дълги вечности,
	от вашите въздишки
	се раждат урагани
	и пълнят с мъка бездната,
	разделящо студена
	от веки, та до днес.

	Хиляда дълги вечности,
	устата ви се търсят
	по всички хоризонти —
	неумолими граници,
	вковали всеки устрем
	в граничната бразда.

	Хиляда дълги вечности!
	Прекланя се душата ми
	пред вашия стремеж,
	до ужас невъзможен…
	Красавице Небе!
	Мъжествен Океан!
P$
