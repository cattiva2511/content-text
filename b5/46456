P>
	Нощта прегърна тишината и заспа.

	Не знам по-ласкави очи от твоите.
	По-милваща ръка не знам.
	Под погледа ти будната тревога
	заспива укротена.
	Под пръстите ти викащата мъка
	превръща се в добра човешка скръб,
	по-хубава от всяка радост,
	от всяко тържество.

	Помилвай ме!

	Аз минах много пътища по тая пръст.
	Научих много мъдрости.
	Но досега не съм открил
	ни по-добра, ни по-дълбока мъдрост
	от мъдростта
	да бъдем нежни!
	Не знам по-галещо присъствие от твоето.
	По-искащи обятия не знам.

	Вземи ме в себе си!
P$
