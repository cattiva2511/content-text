	Имало едно време една девойка, която била хубавичка, но ленива и нехайна. Когато й се налагало да преде, била толкова припряна, че ако в лена имало възелче, отскубвала наведнъж цяло валмо от него и го хвърляла на земята до себе си. Тя обаче имала прислужница, която била трудолюбива и събирала захвърлените късчета лен, почиствала ги, изпридала ги фино и си направила чудесна рокля от тях.
	Един момък ухажвал мързеливото момиче и сватбата била уговорена. Вечерта преди сватбата трудолюбивото момиче танцувало весело наоколо в красивата си рокля и булката рекла:
	— Ха, как подскача това момиче, облечено с моите отпадъци.
	Женихът чул това и попитал булката какво иска да каже. Тогава тя му казала, че момичето носи рокля, направена от лена, който тя била изхвърлила.
	Като чул това женихът и видял колко мързелива била и колко трудолюбиво било бедното момиче, върнал й годежа, отишъл при другата и предпочел нея за съпруга.
