	Веднъж един мъж и жена му седели пред вратата на къщата си, а пред тях имало печено пиле, което двамата тъкмо се канели да ядат. В този момент мъжът видял, че идва старият му баща. Той бързо взел пилето и го скрил, защото не му се искало да даде на баща си от него. Старецът влязъл, пийнал малко вода и си заминал.
	Синът понечил да сложи пак печеното пиле на масата, но когато го повдигнал, то се било превърнало в огромна крастава жаба, която скочила на лицето му, настанила се там и никога вече не се махнала. Ако някой се опитвал да я махне, тя поглеждала злонамерено към него, сякаш се канела да скочи на неговото лице, така че никой не се осмелявал да я докосне.
	А неблагодарният син бил принуден да храни краставата жаба всеки ден, иначе тя се хранела от лицето му. И така ходел по света, без да намери покой.
