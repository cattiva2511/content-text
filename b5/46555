	— … наистина, още не зная как ще се реализира на дело това, но техническо решение винаги ще се намери, щом идеята е добра и обещава прилични печалби. А _моята_ идея, господине, ще донесе невероятни пари, само някой да ми помогне да открия онези практически детайли, които ще гарантират безпогрешното й реализиране. Но това, както ви казвам, ще дойде от само себе си.
	Как да ви го обясня нагледно… Вижте сега, на вас, например, не ви харесва улицата, на която живеете; да речем, че мирише лошо от захарната фабрика или е много шумно и вие не можете да спите, или пък просто условията там не са от най-добрите, знам ли; с две думи, един ден си казвате, че това не е за вас. И какво ще направите в такъв случай? Ще си потърсите жилище на друга улица, ще наемете кола за багажа и ще се преместите в новото жилище, нали така? Съвсем просто нещо. Всяка добра идея, господине, в основата си е много проста.
	А сега си представете, че на вас или на някого си там другиго не му харесва да живее в нашия век. Има такива хора, които обичат тишината и спокойствието; има хора, на които им се гади от това да четат всеки ден във вестниците, че има или че ще има война, че някъде си са екзекутирали някого, или че не знам си къде са се избили взаимно няколкостотин или няколко хиляди души. За това са нужни нерви, господине, а не всеки издържа. Има хора, на които им е неприятно, че всеки ден на света се вършат някакви насилия, и си мислят: и аз съм принуден да понасям всичко това; аз съм цивилизован, мирен и семеен човек, имам деца и не искам те да растат в такъв объркан и раз…, как да се изразя… развратен и несигурен свят, не е ли така? Такива хора има много, господине, пък и като погледнете, човек днес наистина не може да бъде сигурен в нищо: нито за живота си, нито за положението си, нито за парите си, нито дори за семейството си; което си е истина, по-рано все пак имаше повече сигурност. Накратко, има солидни хора, на които днешното време не им харесва, а някои са дори отвратени и нещастни, все едно че са принудени да живеят на много лоша бандитска улица, където човек е най-добре да не си пъха носа. Какво можеш да направиш? Нищо. А животът си тече!
	И тогава се появявам аз, господине, и тикам в ръцете на този човек проспект на своето бюро: _Не ви харесва двайсети век?_ Потърсете моите услуги! _Ще ви преселя_ в което от миналите столетия пожелаете чрез моите специално конструирани за целта коли. Не просто разходка, а преселение завинаги! Изберете си век, в който смятате, че ще се чувствувате най-добре, и аз с помощта на своите висококвалифицирани кадри _бързо, евтино и сигурно_ ще ви преселя заедно със семейството и цялата ви покъщнина! Моите коли могат да ви преселят където пожелаете триста години назад; в момента разработваме и коли, чийто действуващ периметър ще надхвърля две, че и три хилядолетия. За всяка преодоляна година на килограм се взема такса по толкова и толкова крони…
	Колко точно ще струва това, за сега не мога да ви кажа, защото в същност аз все още не разполагам с тези коли, които ще се придвижват във времето, но не се безпокойте, те ще бъдат изобретени — достатъчно е да вземете молив и да изчислите каква печалба ще ви донесат. Освен тези глупави коли, цялата останала организация съм обмислил добре. Например, идва при мен някакъв господин с молба да бъде изселен от този проклет век, до гуша са му дошли, повтарям, до гуша, тези химически войни, това въоръжаване, фашизмът и изобщо целия този прогрес. Аз го оставям да си излее яда, след което му казвам: „Заповядайте проспектите на отделните столетия, господине, можете да си изберете. Ето например деветнайсети век. Епоха на Просвещението, поносим гнет, прилично водени войни от малък мащаб; бележит разцвет на науката, богати възможности за икономически размах; препоръчваме ви горещо така наречения Бахов режим* заради неговото ненарушавано спокойствие и твърде хуманното отношение към хората. Или осемнайсети век, особено подходящ за ценителите на духовните стойности и свободата на мисълта; препоръчваме го най-вече на така наречените господа мислителите и интелектуалците. Или ако предпочитате, моля — можете да надникнете в шести век след Христа; наистина, по това време са вилнеели хуните, но затова пък е било възможно да се скриете в дебрите на девствени гори; каква идилия — въздухът богат на озон, риболов и други видове спорт. Или пък така нареченото гонение на християните, епоха сравнително цивилизована, интимни катакомби, определена толерантност към религията, както и към други въпроси, никакви концентрационни лагери и прочие.“ Накратко, бих се удивил, ако човек на двайсетия век не си избере друга епоха, където би могъл да живее по-свободно и по-човешки; или пък да не ми каже: господине, ако отбиете от цената, бих предпочел да се преселя чак в каменната ера. Но аз ще му река: съжалявам, цените ни са твърди; ето, можете и сам да погледнете колко заявки имаме за преселване в предисторическата епоха; за там изселваме многоуважаемите си клиенти само групово и с ограничение на багажа до 12 фунта на човек; нали разбирате, иначе не бихме могли да удовлетворим всички желаещи. Най-близка възможност за експедиране в каменната ера е догодина, април месец — желаете ли да ви направим предварителна резервация?…
	[* Реакционен режим на австрийския абсолютизъм от края на 40-те до края на 50-те години на XIX в., през който всички права на чешкия народ са потъпкани. — Б.пр.]
	Какво да ви разправям, господине, чудесен бизнес става от това; готов съм да започна веднага с трийсет коли и шест автобуса за групово експедиране. Всичко ми е готово за откриване на бюрото, само дето още нямам колите, които ще се придвижват във времето, но и тях все някой ще ги изобрети — днес или утре, ако мога така да се изразя, за нашия образован свят това ще бъде жизнена необходимост!
@@	(1936 г.)
