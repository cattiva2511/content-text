P>
	Как тихо е в притихналия дом.
	Заминала си! В стаята позната,
	като сирак, останал без подслон,
	се сгушила и плаче тъмнината.

	Заминала си! В тъжен полумрак
	завесите — отпуснати клепачи,
	нашепват как си чакала и как
	наместо мен дочакала си здрача.

	А колко бързах! Вгледани на юг,
	божурите разказват нажалени,
	разказват как на тръгване оттук,
	ти тях си приласкала вместо мене.

	Как тихо е в притихналия дом.
	Как тихо е. Аз тръгнах отдалече.
	Да те заваря тръгнах и дойдох.
	И ти си тук, във всичко! Добър вечер!

	И ти си тук, навсякъде в скръбта.
	Сърцето не възпирам — нека жали!
	Да, обич си остава обичта
	и в срещите, и в скръбните раздяли.
P$
