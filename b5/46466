P>
	Ти си светло море,
	разлюляно от светло очакване.
	Аз съм триста реки,
	устремили към теб нетърпения.

	Но по белия път към сърцето ти
	запрещения дебнат.
	На притворството подлите пясъци
	ме поглъщат за миг.
	И излязъл от тях, ме сковават
	ледове от бездушия.
	Коренища от зли подозрения
	се преплитат в течащия устрем.
	Хималаи от слепи закони
	ме заприщват със камък и пръст.

	Мое светло море,
	разлюляно от светло очакване.
	Аз съм триста реки,
	забучали и страшни.

	И да стигна до тебе,
	да се влея във тебе,
	аз подривам скали,
	прокопавам ждрела,
	побеждавам и ида, и ида!
P$
