>
	Благодаря на семейството си за подкрепата. Благодаря на дъщеря си за вдъхновението, благодарение на което това мое начинание стана реалност.
	Обичам ви!


>	Въведение

	Преди век и половина един гениален ум, изследващ силата на човешката психика, ни завещава велика фраза в един от класическите си шедьоври. Неговото име е Фьодор Достоевски. В неповторимия си психологически роман „Идиот“ той твърдо заявява: „Красотата ще спаси света!“. Анализирайки в дълбочина смисълът на класическото произведение, няма как да не забележим, че в измеренията на истинската красота Достоевски визира любовта и добротата, на които е способна човешката душа, тъй като образно пресъздава съвършеният човек — състрадателен и безкористно любящ. Шедьовърът ни завладява със силата на духа и волята на главния герой, който успява да се надсмее над собственото си падение в обществото, без да загуби нито за миг непокварената и наивна любов изпълваща сърцето му.
	Изводът, който остава за нас е, че именно висшата, добродетелна красота съпътстваща човека отваря вратите за чиста и свята любов, която преобразява всеки един от нас и спомага за нашето усъвършенстване и духовно израстване. Или казано с други думи: Истинската красота на хората се крие в тяхната доброта и способността им да даряват ЛЮБОВ, защото ЛЮБОВТА осмисля житейският ни път, давайки ни сили да се справяме с неравните участъци по него. Свята и чиста тя е спасението и смисълът за съществуването на човешкия индивид. Любовта не подлежи на обяснения, в нея няма логика, но бих казала, че в нейното величие се крие вечна тайнственост.
	Любовта се проявява в различни разновидности — майчина, съпружеска, родствена, приятелска любов; любов към музиката, природата, спорта, родината и прочее. Когато проникне в нашето съзнание, тя предизвиква необратимо дълбоки чувства на привързаност и всеотдайност. За съжаление паралелно с това бих казала, че възприема различни нюанси: може да бъде сладка и вдъхновяваща, но също така опасна и опустошителна. Или казано с други думи: чувствата, в които се проявява могат да бъдат абсолютно противоположни — мъка или удоволствие; надежда или отчаяние; съзидание или ревност; безумие или радост; въодушевление или погром. Но в какъвто и вариант да се прояви не бива да забравяме, че тя е нашата изцелителна сила.
	В тази книга ще се постарая да систематизирам огромния информационен поток, отнасящ се до феноменалната същност на чувството ЛЮБОВ, започвайки от зародиша на тази емоция — т.е. от нашето детство, в което развиваме способността си да обичаме себе си. Ще се концентрирам единствено и само върху развитието на самоуважението и обичта към индивидуалната си личност по простата причина че при липса на самопознание относно собствената си натура е абсолютно невъзможно да развиеш вътрешната си любов, на базата на която да градим нашите добродетели. Казано с други думи, когато не познаваме духовната си същност, не сме в състояние да изпитваме истинска обич към самите нас, вследствие на което е изключено да даряваме любов на околните. Свят без любов е свят подвластен на мрака и падението, а общество без добродетели изгражда деградиращо потомство. Много от вас може би ще бъдат скептично или критично настроени, но въпреки това аз бих препоръчала, преди да се отдадете на мнителността си, да отворите на случайно избрана от вас страница, за да се уверите, че тази книга ще ви бъде от полза. За останалите бих искала да вярвам, че не само ще подпомогне да променят живота си, но и ще спомогне за усъвършенстване на красотата в тяхната душа. Само по този начин бихме могли да спасим света, нали?
	Реших да напиша тази книга, като продължение на „Полъх за промяна“, в която съвсем систематизирано се спрях на основните причини за предприемане на позитивното ни преобразяване, акцентирайки върху насоки и идеи, които биха обърнали в положителен курс кормилото на нашия живот. Много неща, които желаех да подчертая обаче бяха пропуснати, поради което се породи идеята да разгледам в детайли емоциите и качествата, които формират човешкият характер и допринасят за развитието на най-силното и изцелително чувство — ЛЮБОВТА. Приятно четене!


>	Ретроспекция на детството

E>
	„Трябва да знаете, че няма нищо по-висше, по-силно, по-благотворно и добро за живота в бъдещето от куп добри спомени за детството, за дома. Хората ни говорят много за образованието, но един добър свещен спомен, запазен от детството, е може би най-доброто образование.“
@	Фьодор Достоевски
E$
E>
	„Няма език, който може да пресъздаде цялата сила, красота, героизъм и величество на майчината любов. Тя не се изчерпва, расте, дори когато се чувстваме слаби. И над светската суета, като звезда, изпраща сиянието на своята непресъхваща вярност.“
@	Едуин Чапин
E$

>	Глава първа
>	Майчината любов

	Майчината любов е необятна и същевременно изключително деликатна тема за разсъждение. Отбелязвам ДЕЛИКАТНА поради факта че може да се раздели на два типа. Първият е здравословната обич, която е заложена в основата на нашето съществуване. Безрезервна и всеотдайна, тя е от съществено значение за доброто ни психическо и физическо състояние. Жизнено и безусловно необходима до определен етап в нашето развитие, майчината любов осигурява сигурност и баланс в емоционален план, като по този начин спомага за изграждане на нашия характер относно по-нататъшното ни самостоятелно развитие. Благодарение на нея ние придобиваме независимост и вяра в собствените си сили, което неминуемо ни помага при успешното преодоляване на житейските предизвикателства в битието. Съществува обаче тънка граница между необходимата и прекомерната майчина обич, която поражда потенциални опасности за съзнанието на детето. Тази любов се характеризира с обсесивно поведение на майката върху психиката на собствените си деца, което стопира понякога безвъзвратно тяхното самостоятелно развитие в живота като възрастни. Казано по друг начин: вече поотраснали те започват да се стремят към независимост, което се възприема погрешно от родителя. Често в такива случаи, майката възприема този стремеж като лична обида и грубо отхвърляне на нейните най-искрени чувства и съвети, с които цели да ги предпази от „лошия и жесток свят“. За да не бъда субективна в разсъжденията си, ще се опитам да разгледам подробно и двете страни на майчината любов смятайки за удачно да започна с положителното й влияние.
	Ще си позволя метафорично да олицетворя образът на майката с морски фар. Фарът, който осветява нашият път към успеха в развитието и себеутвърждаването ни като самостоятелни личности и ни спасява от корабокрушения в обширното и променливо море — ЖИВОТЪТ. Тя е силата, която ни мотивира да преодоляваме страховете си по пътя на израстването. Гласът, който изцелява душата ни от самото раждане и дава покой на ума ни при нашето съзряване. Имам прекрасна майка, за която смело мога да заявя, че до ден-днешен символизира домашният уют, топлината и нежността във вътрешния ми свят. Смея да твърдя, че майчиният дом е моят житейски пристан. Единственото място, където мога безусловно да презаредя себе си. В повечето случаи дори дългите разговори между нас са излишни поради факта че като зрял човек се старая да щадя емоциите, които биха предизвикали в нея моите преживявания. Имам предвид, че тя е изпълнила успешно мисията си на майка при отглеждането ми, давайки най-доброто от себе си и възпитавайки независимост, сила и свободен дух в мен. В настоящия момент ми е достатъчен нейният благ поглед, който винаги е вдъхвал непоклатима вяра и надежда, когато ми предстои ново начинание.
	Понастоящем и аз съм майка и установих, че пътят на майчинството е процес, който продължава цял живот, защото да бъдеш майка е едновременно признание и отговорност. Безспорно всички ние правим грешки, опитвайки се да дадем възможно най-доброто от нас на децата си. Нашите родители също не са били перфектни, но по време на житейския си път са се опитвали да дадат най-доброто от себе си, създавайки собствена своя идеология относно възпитанието, съответстващо на техния опит и мироглед. Погледнато от този ъгъл, да съдиш майка си е меко казано неетично и некоректно, защото показва липса на отговорност за собствените си грешки, които допускаш след съзряването си.
	Моето намерение с гореизложените разсъждения бе да акцентирам върху факта, че след настъпване на пълнолетие отговорността относно собствения ни живот е изцяло наша. Следователно изборът е наш: можем да се съсредоточим върху промяната в нашите възгледи и да продължим да се самоусъвършенстваме, или да се концентрираме върху грешките на родителката си, съдейки я за всяко неблагополучие и премеждие в битието, което ще доведе до пълната ни деградация като личности. Тук е мястото да отбележа, че в тези размисли разбира се изключвам задушаващата и манипулативна майчина обич. На нея би трябвало да отреагираме с позитивна дискусия в момента, в който сме достатъчно големи и осъзнати. Бих искала да ме извините за отклонението, но сметнах за удачно, че е важно да го отбележа.
	Завръщайки се към темата искам да разгледам моите чувства, когато станах майка. Вече описах емоциите и благодарността, които изпитвам като дъщеря, поради което смятам за редно да ги съпоставя с емоциите, породени от майчините ми чувства. В мига, в който поех дъщеря си в ръце осъзнах, че именно аз съм човекът, който ще я съпътства в живота, бидейки нейна опора, приятел и съветник. При допира си с крехкото й тяло, усетих силата на неразривната връзка между нас, така искрена и безкористна. Проумях голямата отговорност за физическото й оцеляване на този етап. Обещах си да работя ежедневно върху себе си, за да спомогна за оформянето на здрава психика и твърд характер при нейното израстване, с които да подготвя психическото и физическото й оцеляване при трудните житейски предизвикателства, с някои от които аз вече се бях сблъскала. С всеки изминат ден се стараех да спазвам обещанието си. Разбира се направих много грешки, но имах смелостта да ги признавам не само пред себе си, но и пред дъщеря си. Вследствие на това смея да твърдя, че натрупах ценен опит, който ми спомогна да се справям със ситуациите в съвместния ни живот. Разбира се, бъдещето ще покаже доколко успешно съм се справила с най-трудната професия — да бъда пълноценен родител!


>
>>	Здравословна обич

E>
	Да бъдеш майка, е да разбереш, че притежаваш сили, за които не си знаела, че притежаваш и да се справяш със страхове, за които не си знаела, че съществуват.
@	Линда Уутън
E$
E>
	Моята майка е моят корен, моята основа. Тя е засадила семената, на които се основава животът ми, и това е вярата, че способността да се постигне каквото и да е, започва от ума.
@	Майкъл Джордан
E$
	В тази глава бих желала да навляза в детайли относно здравословното и положително влияние на майчината любов, доказвайки че това е най-силното и истинско чувство, присъщо на жената — чувство, което е постоянно и не се влияе от никакви обстоятелства.
	Както вече отбелязах в предходната глава, най-трудната професия е майчината — един дълъг процес на непрекъснато усъвършенстване. Обичайки безусловно своето дете, майката често полага неимоверни усилия при грижите си за него, абсолютно безкористно и без да очаква нищо в замяна. Още при първия допир с новороденото, инстинктивно усеща успокояващото въздействие, което оказва върху него. Именно това е и моментът, в който тя съзнава, че за малкото човече представлява света, тъй като чрез нейните емоции и действия то започва неговото опознаване постепенно. Казано накратко — ТЯ се явява най-важният и необходим човек в неговото развитие. Разбира се с това не омаловажавам ролята на бащата и другите членове на семейството, но главната роля е присъдена на майката. Поради тази причина, в ранните му години, когато детето навлиза в реалния свят, присъствието й е крайно необходимо и трудно заменимо. В по-нататъшното му развитие, когато детето физически е способно да се грижи само за себе си, помощта която майката ще оказва, е по-скоро духовна, тъй като тя ще остане съветника и приятеля, който никога не би го предало или наранило.
	В самото начало дългът и отговорността, които жената поема се изразяват във формирането на навици на малкия индивид, които ще бъдат от полза в неговия живот. Поемайки пълната отговорност за изграждането на добри обноски в поведението му, полага основата на бъдещите хармонични отношения на детето с околните. Отделяйки достатъчно внимание при възпитанието му в морално и духовно отношение, тя не само спомага за нормалното развитие на детето, но усилено се стреми да намали рисковете за отклонението му от „правилния път“. Под правилен път визирам изграждане на неговата ценностна система, което спомага до достигане на зрялата му възраст, без попадане в клопките на неморални постъпки, като проституция, вземане на наркотици, кражби, убийства и т.н. Тук обаче не трябва да забравяме, че от особена важност за децата по пътя на тяхното израстване е да съществува съответствие между майчините думи и действия, тъй като децата гледат и подражават на родителите си. Направлявайки ги в живота, би било добре възгледите й да бъдат подкрепени с примери от ежедневието, тъй като апелирайки становище, противоположно на текущите действия може да доведе до трайно объркване в емоционалното и психическо състояние на детето.
	Основен проблем в настоящето е, че колкото и да обичат децата си, ролята на майките много често бива омаловажавана от житейското поприще. Живеейки в материална зависимост от връхлитащите ги сметки, касаещи тяхното оцеляване, някак съвсем естествено при подреждане на приоритетите си, грижата за децата им остава на заден план. С други думи ние се съсредоточаваме върху кариерата си, смятайки възпитанието на децата за вид робство, обречено на мизерия. По този начин убеждаваме себе си, че истинската себереализация е извън дома, докато грижата за децата е от второстепенно значение. Оставаме ги да търсят сами отговорите относно писани или неписани норми и действия в обществото, оправдавайки се, че именно така спомагаме за тяхното самостоятелно развитие. След първоначалното си объркване, подрастващите започват да се лутат между електронните игри, телевизията, интернета и така постепенно достигат до „законите“ на уличното възпитание. Опитват се да се самовъзпитават, изграждайки собствени правила, подсъзнателно силно обидени от нашата незаинтерованост — значението, на която подсъзнателно свързват с липсата на обич. Замисляли ли сте се, че самовъзпитанието е абсолютно непосилна задача за малкия индивид? Поради тази причина често първоначалният им шок от липсата на внимание се заменя с действия, чиято цел е единствено неговото привличане. Крайният резултат е очевиден: агресивно-манипулативно поведение, отсъствие на всякакъв интерес и концентрация в училището, липса на уважение към обществото, вземане на наркотици и т.н. По-чувствителните от тях пък започват често да боледуват. Обвиняваме системата и учителите, но никога не търсим нашите грешки, допринесли за това поведение, забравяйки че откриването на първопричината е разковничето към разрешаване на проблема. Повече от сигурна съм, че много от вас гневно ще ми опонират: „Работим за задоволяването на техните нужди и оцеляване? Жертваме се в името на тяхната задоволеност!“. Не бих искала да обидя никого, но присъщо поведение намирам за безотговорно. Самата аз съм преминала през такива периоди като майка, за което искрено съжалявам. Не искам обаче да ме разбирате погрешно, не апелирам да се откажете изцяло от работата си или правото на личен живот, но смятам погрешно изразената любов, подчинена само на материалната им задоволеност спомага за изграждането на едно болно, агресивно и меко казано инфантилно общество. В следващите редове ще се опитам да подкрепя тезата си с факти и примери.
	Преди не повече от година попаднах на статия, в която подробно се описваше положителното влияние на майчината любов върху здравето на детето. В основата му бе отбелязан методът на професор Борис Зиновиевич Драпкин. Професорът е създал уникална система, основана на руската психотерапия и педагогика, застъпвайки и част от опита на народната медицина. В него е заложена дълбоката психоемоционална връзка между детето и майката. На базата на тази връзка, майчината любов отключва огромни възможности по време на тяхното общуване. Според неговата теория, цитирам: „Всички ние обичаме децата си, но е тъжно, че го правим не както е нужно на детето. Представете си резервоар, който ВИНАГИ трябва да бъде пълен с майчина любов. Ако тя не достига, резервоарът пресъхва, поради което детето често боледува — с тялото си то крещи за възникващи проблеми“. Статията бе подкрепена с примери на излекувани деца, към които традиционната медицина е била безпомощна. Отчаяните майки се обръщат към професора с ясното съзнание, че това е техният последен шанс, с който се надяват да подобрят здравето на децата си. Изпълнени с надежда те изпълняват стриктно неговите указания. В болшинството от случаите резултатът е изключително успешен. Изводът, до който ме доведе статията е, че лишавайки детето от внимание и физически контакти / прегръдки, игри, галене, разговори и т.н./, абсолютно несъзнателно се спомага за отслабване на неговия имунитет, което допринася за развитието на различни видове заболявания. Внимателният родител може да прецени, кога тези физически контакти са достатъчни, за да не преминава тънката граница, отивайки в другата крайност — разглезването. Силно бях впечатлена от думите на една от майките, дадена като успешен пример в статията. Тя споделя, че по време на сеансите се е убедила, че дори когато използва думата „ОБИЧАМ ТЕ“ излишно, в нейния случай е било от полза. Относно метода на професор Зиновиевич има подробно описана схема със специални изречения, които се използват в процеса на лекуване, тъй като не всеки може да го посети на място. Не сметнах за нужно да ги пренаписвам тук, тъй като всеки, който има интерес, сам може да намери нужната му информация онлайн.
	Тази статия обаче ме накара да се замисля за моите грешки, допуснати при възпитанието на дъщеря ми. Докато достигна баланса в него, в младите си години често се люшках от едната крайност в другата — прекомерни грижи или липса на внимание към нея. В моето съзнание веднага изплуват периоди, за които дълго време се опитвах да простя на себе си. Първият от тях бе, когато дъщеря ми бе на 7–8 години. По стечение на обстоятелствата, тогава моята работа бе свързана с много пътуване. Отдадена на амбицията си за кариера, не само не разполагах с „излишно време“ за себе си, но изцяло бях пренебрегнала отговорността си на родител. Вглъбена в работата си, че не забелязах очевидните промени, настъпващи в поведението на собственото ми дете. Докато дойде денят, в който собствената ми майка проведе твърд и неприемащ възражения разговор, в който с факти ми показа моята безотговорност и егоизъм. Бях шокирана, когато установих нейната правота. Сякаш се събудих от дълбок сън, когато забелязах колко затворена в себе си бе станала дъщеря ми. Нямаше и следи от предишната й увереност, дори походката й бе променена. Сякаш целият свят се бе „срутил“ върху крехките й детски рамена. Почти не разговаряше, а когато се налагаше, гласът и бе толкова тих, излъчващ страх, че нейното мнение е глупаво и маловажно. Много рядко се случваше и другата крайност — тя нервно прекъсваше моите въпроси, сякаш живееше в свой собствен свят, в който нямаше желание и намерение да ни допуска. И тъй като баща й също не взимаше значимо участие в нейното израстване, явно осъзнах, че детето ми бе изгубило почва под краката си и черпеше сили единствено при общуването с моите родители. Отне ми половин година, за да спечеля вниманието и доверието й отново. Бях щастлива, когато тя не само спря да боледува толкова често, но върна самочувствието и чаровната си усмивка. За съжаление три години по-късно дъщеря ми бе принудена да изживее най-големия стрес в живота на едно дете — раздялата между родителите му. Докато аз опустошена събирах парчетата от собствената си душа в Англия, грижейки се за финансовото й благополучие, моята дъщеря се бореше с двойната си мъка. Въпроси измъчваха крехката й психика: От една страна бе разводът и защо баща й я е оставил. От друга страна бе защо мама е толкова далече отново? В настоящето тя ми е споделяла, че в този момент е изпитвала вина, че всичко, което се случва, е заради самата нея, обяснявайки текущите събития с тезата, че е лошо дете. Смятам за удачно, че тук е и мястото да благодаря на моите родители за грижите, които полагаха за нея, както и за помощта при възпитанието й. Въпреки че в последващите три години вербалните контакти между нас бяха само по скайп, а срещите веднъж месечно ние възпитахме най-прекрасното дете на света. Благодаря й от сърце, че не само израсна толкова борбена и целенасочена, но послужи за прозрението ми за важните неща в живота. Бих искала да завърша тази глава, като публикувам нейно стихотворение, което ми подари за 45-тия ми рожден ден. Това бе най-скъпият за мен подарък, защото ми даде емоционална сигурност, че въпреки допуснатите от мен грешки като майка съм спечелила доверието на детето си. Именно, защото съм била достатъчно искрена да ги споделя с нея, и по този начин да приемем заедно уроците.


>>	Обсебваща обич

E>
	Песента, която се намира в сърцето на майката, звучи от устните на нейното дете.
@	Халил Джубран
E$
E>
	Ако можех да отгледам детето си отново, щях най-напред да се погрижа да има самочувствие, а след това дом…
	Щях да рисувам с пръсти и по-малко да соча с пръст…
	Щях да гледам по-малко часа и час по час да си отварям очите…
	Щях да престана да си играя на сериозна и сериозно да играя…
	Щях повече да гушкам и по-малко да дърпам и тегля…
	Щях по-рядко да съм твърда и да утвърждавам по-често…
	Щях по-малко да ратувам за любовта към силата, и да се грижа повече за силата на ЛЮБОВТА…
@	Даян Луманс
E$
E>
P>
#	За мама
	Моя мамо ти вълшебна
	И тъй пълна със светлина.
	Ти за мен си най-целебна
	Като чиста капка добрина.
	До мен ти винаги стоиш
	В най-трудни времена
	Готова да простиш
	И да подадеш ръка
	Когато мен ме някой изостави
	Може мама от болка да ме избави
	Когато някой тежко ме рани
	На мига готова е да го взриви
	И питам се в този час
	Как да ти благодаря аз?
	С коя сила и кой глас?
	Благодаря, че ме обичаш безусловно
	Че винаги мислиш за мен грижовно
	Благодаря, че ме целуваш гальовно
	И ме учиш да живея здравословно
	Благодаря за всички безсънни нощи
	Всички твои по мен изхабени мощи
	Благодаря, че ти ми даде гласчето
	И за всяка една целувка по челцето
	Ти направи ме човече силно
	Трудещо се винаги стабилно
	Ти даде ми крила
	Бършейки всяка моя сълза
	Давайки ми твоята любов
	Сякаш от безброй сърца
	Когато умът ми търси мира
	А аз спокойствие и тишина
	Любимото място на тази земя
	Е прегръдката ти значима
	Тя отървава ме от всяка злина
	И спирам в себе си всяка война
	Тази прегръдка — тя няма цена
	За нищо на света не бих те заменила
	Никога не бих те променила
	Остани завинаги човек директен
	Толкова коректен и перфектен
	За мен по-важен няма
	Значещ повече от мама
	Който само с погледа си блажен
	Да пръска чар дори и по пижама
	Най-голяма радост е за мен
	Е душата ти щастлива, смирена
	Доволна, решена, оцветена
	С най-пъстри цветове скроена
	И никога, никога вече сломена
@	С Обич: Д. Б.
P$
E$

	Бих искала да започна с мисъл на Уошингтън Ървинг: „Майката е най-верният приятел, който имаме. В моменти, когато сме подложени на сурови изпитания; когато несгодите заемат мястото на успеха; когато приятелите ни предават; когато тежки беди ни застигнат, тя ще бъде до нас и ще направи всичко възможно, за да разсее тъмнината, спуснала се над нас, и да внесе отново мир в сърцата ни“. Вниквайки в дълбокото съдържание на неговата мисъл, стигаме до извода, че дори и при достигане етапът на нашата зрелост, ние се стремим към майчина ласка и прегръдка. Разбира се в това няма нищо лошо, тъй като в процеса на развитието си сме осъзнали, че само майчината любов е напълно безкористна, безкритична и самоотвержена. Уповавайки се на факта, че майката прощава гневните изблици, безразличието и неблагодарността на децата си в определени периоди от техния живот, бих добавила, че тази любов е и невинна. За съжаление обаче не малко са случаите, когато несъзнателно изпълнената с жертвоготовност и благородство майчина обич се трансформира в контролираща и задушаваща, наранявайки крехката психика още в най-ранна възраст. Вследствие на което бавно „убива“ независимия дух на детето, пречейки развиването на неговата самостоятелност, необходима в зрелостта. Или с други думи казано, задушавайки детето с прекалени грижи спомага за израстването на разглезено мамино синче или девойче. Поради честото боледуване на моята дъщеря, аз самата в определени периоди от развитието й се „превръщах“ в майка-орлица, стремейки се да я предпазя от всичко, смятайки че именно това е истинската майчина любов и грижа. Благодарение на моите родители, просветлението относно нездравословния контрол върху личното пространство на детето, винаги идваше в точния момент, за да не прескоча изцяло границата на разглезеността.
	В книгата си „Оковите на майчината любов“, Анатолий Некрасов разглежда именно последствията от прекомерните грижи на майката върху детето, което рефлектира върху изграждането на обществото като цяло. Не мога да се съглася изцяло с неговото мнение, но бих искала да споделя това, което ми направи силно впечатление. Цитирам: „Без свобода няма истинска любов и без любов няма истинска свобода. Прекаленото майчинско чувство нарушава свободата на детето и му пречи да изрази себе си. Детето не е твоя собственост. Ако обичаш детето си — дай му свобода — свобода от твоите очаквания, от твоята прекаленост“. Ако сте чели първата ми книга „Полъх за промяна“, веднага ще разберете защо съм напълно съгласна с това изказване. В нея подробно описвам, че свободата на духа е от първоначална необходимост за развитието и усъвършенстването на човешката личност. Когато съзнателно или несъзнателно втълпяваме на децата си, че те са единствената ни опора, ние нанасяме непоправими щети в тяхната крехка психика, пречейки им да мислят и живеят свободно. С две думи — подчиняваме ги на нашия егоизъм. Сякаш крещим в лицето им „Хей, аз отдадох целият си живот на теб, отказвайки се от собствените си мечти. Длъжник си ми, не можеш да ме изоставиш!“. Но забравяме, че никой не ни е молил за това. По този начин прехвърляме собствената си отговорност за нашия избор върху детето, с което не само объркваме начинът му на мислене, но умишлено и меко казано садистично целим да нанесем дълбока травма в душевното му развитие, с единствената цел да го задържим при себе си. В този случай потвърждаваме тезата на психолозите, че няма по-токсично същество от неадекватна майка, която може да съсипе психиката на собственото си дете както никой друг на този свят. Нека да обясня накратко какво имам предвид. От една страна, децата са изцяло отворени за безкористната майчина любов и приемат всичко, което идва от майката като истина. Истина, която прониква дълбоко в тяхното съзнание. От друга страна, както вече отбелязах в предходната глава, майката има много силно енергийно въздействие върху детето от самото му раждане, което води до предаване на нейното емоционално състояние. По тази причина, когато тя започва да отъждествява смисъла на собствения си живот единствено с грижата за детето, нейната обич се трансформира в нездравословна и „изяждаща“. Независимо от възрастта на отрочето си, тя отказва да го освободи от нейното влияние, продължавайки да го третира като „малко и неподготвено“ за суровия живот. Страхувайки се, че то ще тръгне по своя самостоятелен път в живота, този тип жени чрез манипулативно чувство за вина, втълпяват на децата си, че без тяхната помощ те са неспособни да съществуват. По този начин, вместо да стимулират тяхното развитие ги подчиняват на собствените си страхове и егоизъм. Именно в този случай майката се явява като обсебващ фактор.
	От първостепенно значение за майката е да обича себе си, което спомага да върви към пътя на собственото си осъзнаване. Тази любов тя предава на семейството си — партньора до нея и детето. В такова семейство съществува хармония, на базата на която децата растат здрави, щастливи и пълноценни личности. Това е типът майчина обич, от която всяко дете има нужда. Дългът на майката е свързан с безусловна любов, която дава свобода и сигурност в отношенията майка-дете. Безмълвно тя осигурява своята подкрепа: „Приемам те такъв какъвто си, приемам твоята индивидуалност и насърчавам твоята самостоятелност. Давам благословия на най-съкровените ти мечти и подкрепа за измъчващите те тревоги в твоя жизнен път! Убедена съм, че твоята свобода е естественият и единствен път за развитие!“.
	По стечение на обстоятелствата нормалните отношения между родителите могат да бъдат нарушени. Такива примери са смърт, изневяра или просто несходство в характерите между тях. В тези случаи за съжаление, детето започва да играе ролята на партньор, която е твърде непосилна за него. Отношенията с майката стават нестабилни и объркващи. Бих искала да подкрепя това становище с пример. Дъщеря ми бе на 8–9 години, когато започнаха семейните проблеми в нашето семейство. Детето се чувстваше абсолютно нестабилно и обвиняваше себе си за всичко, което ставаше. Една вечер, преди лягане тя директно ми заяви: „Имам информация, която би те заинтригувала. Можем да отидем в Макдоналдс, за да ти я съобщя“. Засмях се, вътрешно убедена, че това бе типичното детско и невинно изнудване за новата играчка от детското меню. Тази сцена обаче се повтори още две вечери. На четвъртата вечер тя ми каза: „Не искам Макдоналдс, но не мога вече да задържам тази информация. Моят татко пише на друга жена колко я обича“. Останах втрещена. Докато се съвземах от шока, детето отвори документ, в който прилежно бе копирала съобщенията от баща й към неизвестната за нас приятелка. Започна ентусиазирано да обяснява, че чувствайки промяната между нас, тя бе решила сама да открие причината. По това време двамата с баща й играеха интернет игра, в която твърдо бяха решили да спечелят първото място. Тъй като бившият ми съпруг пътуваше често, тя знаеше паролата и под негова консултация го заместваше през тези дни. Когато нещата между нас се влошили, тя започнала да наблюдава и двама ни. Установявайки, че баща й често комбинира работата си на компютъра с Фейсбук, просто опитала същата парола, за да влезе в неговия профил. Така открила съобщенията и ги копирала, за да не помисля, че това са детски измислици. Засрамих се от безотговорността си към това гениално създание. На следващия ден, нейната учителка ми спомена, че детето от близо месец се държи различно, но колкото и тя да се опитвала да разбере проблема, упорството й било увенчано с неуспех. Събитията след това са предвидими — раздяла, развод и т.н. Стигаме обаче до същината на примера, който дадох. В този период мога категорично да заявя, че аз се провалих като майка. Събирайки частите на „опустошената си душа“, не исках да забележа болката на собственото си дете, страхувайки се, че не мога да се справя и с нея. Съвсем егоистично я натоварвах с моята мъка и лични дискомфорти. Оправдавах се с факта, че тя е моя живот, аз я превърнах в свой партньор, забравяйки, че тя също преживяваше раздялата с баща си. Години след това сподели с мен, че почти всеки ден през първите месеци се е обвинявала, че със споделената информация, тя е допринесла за разпада на семейството си. И досега се срамувам от поведението си в последващата половин година. Не успях да овладея себе си, за да премахна чувството на вина, тормозещо собственото ми дете. Благодаря на Господ, че не само ме е дарил с отговорни родители, които стояха неотменно зад гърба на дъщеря ми в този труден за нея период, но и ми помогна да осъзная и стабилизирам токсичното си поведение за сравнително кратко време.
	Това е част от моя живот, в който обременявах личностното развитие на моето дете. Запитайте се кога и как вие преживяхте своите предизвикателства и как се отразиха на децата ви? Извадихте ли си поука или продължавате да ги възприемате като партньори, третирайки ги като длъжници във вашето бъдеще? Човешко е да се греши, но съзряването на собствената ни личност идва с признаване, приемане и поправяне на грешките ни.


>	Глава втора
>	Бащината любов

E>
	„Всеки ден моя баща ме е карал да повярвам в това, че аз непременно трябва да бъда най-добрият. Сега, най-накрая, аз разбирам, какво е имал предвид.“
@	Андре Агаси
E$
E>
	„Това невръстно, тримесечно създание, така нуждаещо се, така мъничко — за мене бе вече личност и характер. Тя почваше да ме познава, да ме обича и се усмихваше, когато се приближавах, когато със своя смешен глас й пеех песни, тя обичаше да ги слуша. Тя не плачеше и не се мусеше, когато я целувах; преставаше да плаче, щом дойдех.“
@	Писмо на Фьодър Достоевски до А. Н. Майков, 18 Май 1868, из „Дневникът на Ана Достоевска“
E$
	Използвах горепосочения цитат, за да се опитам да опровергая погрешно създаденото възприятие в света, че единствено майката е способна да изпитва безпределна и силна любов към детето си. Предполагам, че тази теза донякъде се дължи на липсата на активното участие на бащата в ранната възраст на потомъка си. Акцентирайки обаче върху факта, че новороденото изпитва пълна зависимост и жизнена необходимост за оцеляването си от своята майка, аз лично приемам за нормално, че в самото начало грижите за малкия индивид са поети изцяло от нея. Естествено, това съвсем не означава, че ролята на бащата е омаловажена. Характеризирайки разликата в емоционалното и физическо състояние на двата пола, намирам за естествено чувствата и начина им на изразяване на любовта при отглеждането на малкото създание да бъдат коренно различни.
	Както вече обширно разгледах в първите глави любовта на майката е безусловна и понякога заслепена от нейната емоционална природа и изключително силно проявен майчин инстинкт. Докато бащината любов е искрена, безпределна, но същевременно обективна. Какво имам предвид? Всеизвестен факт е, че и двамата родители обичат необятно и често пъти идеалистично собствените си деца. Използвам думата идеалистично, тъй като те са готови на цената на собствения си живот да ги защитят от ударите на живота. Нерядко има случаи, когато отказват да признаят дори очевидните грешки, които техните деца допускат — волно или не — поради подсъзнателното идеализиране на личностните им качества. Именно тук според мен свършват сходните черти на родителската любов и се поставя началото на условната бащина обич. Майката започва да подпомага развитието на детето, грижейки се за неговата безопасност и битови нужди, а бащата започва да го учи и направлява в живота. Поради тази причина неговата обич се свързва с дисциплината и реда, вследствие на което се базира на принципи и очаквания. Учейки обаче детето да следва житейският си път, тази обич не би трябвало да е авторитарна и деспотична, а толерантна и снизходителна, тъй като в противен случай ще постигне обратен ефект в пълноценното развитие на детето. Друга съществена разлика между родителската любов е, че поради по-силно изразената си емоционална страна, майката има за задача да се концентрира върху оформянето на чувствителността и емпатията в детската душа, което в бъдеще ще спомогне за създаване на способността в детето за изграждане на интимни и дълготрайни отношения. Тъй като в природата съществува равновесие, е необходимо на нежността възприета от майката да се противопостави мъжкият поток. Или с други думи казано бащата започва да инициира навици като воля, целеустременост, логика, трудолюбивост и най-вече отговорност. Тук е мястото да спомена, че от особена важност е майката да подкрепи развитието на мъжкия процес, тъй като в противен случай тя несъзнателно ще нанесе непоправими поражения в психиката на детето, които ще предизвикат последици в зрелостта му. Казано с други думи любовта между родителите започва да заема важна роля в по-нататъшното развитие на малкия индивид. Когато любовта отсъства, в отношенията майка-баща няма уважение и разбирателство; когато жената не уважава съпруга си тя съвсем естествено стопира развитието на мъжките качества в нейното дете, поставяйки невидима граница. Както вече споменах в предишните глави, тъй като детето оставяйки вярно на родителката си, не желае да я накърни, то всячески ще се стреми да не наруши тази ирационална забрана, именно за да не й причини страдание.
	Какви са последиците от това поведение? Как с него се стопира здравословното зрелостно развитие на детето? За да отговоря на тези въпроси, като начало бих искала да спомена, че поради прекомерната тревожност, която жената изпитва по време на майчинството (в това число се включват боледуванията на детето, емоционалната неуравновесеност в детска възраст и т.н.), често се случва да не е по нейните сили да поставя граници относно позволеното или забраненото при интеграцията на детето в обществото. Поради това в ранната възраст между 3–7 години, именно безпристрастната и обективна любов на бащата запознава и изгражда в детето границите на позволеното, на възможностите и на моралните кодекси в обществото. Близко до бащата, детето има първоначалната възможност да учи законите и правилата на живота, както и да развива правилно социалните си контакти. Децата, които като малки са били морално отделени от бащите си, поради властни егоистични майки понякога развиват асоциални качества. Най-елементарният пример е, че те не смятат за нужно да държат на думата си, защото мама винаги им е прощавала. На такива хора няма как да се разчита. Друг стереотип са инфантилните и безпомощни възрастни, които поради липса на воля се боят да изказват свое мнение, а още по-лошо те дори се боят да изградят собствена гледна точка, затова винаги са съгласни с околните. Съществува и обратният вариант — супер агресивни индивиди, които винаги знаят всичко, винаги се противопоставят на околните, държат предизвикателно и арогантно, критикуват и обвиняват околните за всяка дребна ситуация. Третият тип са абсолютно непоследователните, объркани и живеещи по течението личности. Те се люшкат между идеи, понякога полагат начало на дадени проекти, но без да достигнат до края на нито един от тях. Всички гореизброени примери са свързани с прекалено властна и обсесивна майка, неудовлетворена от съпружеските отношения, която съзнателно или не още в ранна възраст е стопирала развитието на децата си, лишавайки ги от бащината градивна критика и любов, държейки умишлено бащата настрана от тяхното възпитание, поради проблем в личните им взаимоотношения.
	Когато в децата присъства само женското начало в повечето случаи в тяхното съзнание настъпва хаос. Те се оформят като анархични и егоистични личности, на които всичко е позволено. С поведението си на оформени „възрастни“, те не само навлизат в чуждото пространство на заобикалящите ги в социалния живот, но и не изпитват никакъв респект към техните интереси. Често тези хора са неуравновесени, безотговорни и остават пасивни деца за цял живот. Разбира се, много от тях се сблъскват с обстоятелства, които ги принуждават, макар и късно да поемат по пътя на промяната, но това става единствено с огромни усилия и постоянство.


>	Глава трета

E>
	„Майчината любов към детето е най-неповторимата в целия свят. За нея няма закони, няма съжаление, тя е готова на всичко и прекършва безмилостно всичко, което й се изпречи на пътя.“
@	Агата Кристи
E$
E>
	Децата трябва да бъдат учени как да мислят, не какво да мислят.
@	Маргарет Мийд
E$

>>	Свръхгрижовността — Тревожност или депресия

	В предходните глави разгледах двете страни на майчината обич. От една страна отбелязах нейното първостепенно значение за първоначалното оцеляване на човешкия индивид и развитието му като здрав и пълноценен член на обществото. От друга страна се спрях на последиците от майчината любов, когато премине съществуващата здравословна граница. В тази глава бих искала поетапно и в детайли да се спра на прекалените майчини грижи, които „осакатяват“ независимия дух на едно дете за неговото пълноценно развитие в житейския му път. Може би част от информацията ще се преповтори, но разчитайки на максимата „Повторението е майка на знанието“ искрено се надявам, че това ще бъде във ваша полза.
	Намирам за удачно да започна разсъжденията си с отговора на въпроса: „Кога грижите за детето са прекомерни и кога достатъчни?“. Отговорът е опростен до две оптимални възможности. Когато детето има изявена нужда, но поради възрастта си не може да я осигури, е прието грижещият се за него родител да му я предостави. В случая обаче, когато то е в състояние само да се научи или подсигури нуждата си, но грижещият се родител продължава да го подсигурява вече прекрачваме прага на здравословната граница и навлизаме в прекалена загриженост, чиято вреда е с дългосрочни и опасни последици.
	Нека накратко да направим хронология, включваща развитието на човешкия индивид от самото му появяване на Земята. Смятам за удачно да започна с етапа на раждане. Можем ли изобщо да говорим за прекомерни грижи при току-що роденото бебе? Отговорът е ДА. Дори в тази крехка възраст е възможно да навлезем в личното пространство на детето, оправдавайки се, че то е беззащитно и уплашено от появата си на бял свят. От първостепенна важност е да осъзнаем, че новороденото наистина има нужди, на които майката е длъжна да откликне, за да подпомогне неговото оцеляване. Например — неин дълг е да го храни, да го къпе, да го успокоява. Но в случаите, когато то е спокойно, би било добре да избягва прекалена близост и да се опитва дори само за няколко минути да се оставя самичко. По този начин ние му даваме възможност да опознава светът не само чрез нашите възгледи и настроения. В последващия етап до две годишна възраст би било от огромно значение, грижещата се родителка да е намерила начин за постигане на хармония между времето, което прекарва в ласки и игри с детето си и неговата нужда за близост с връстници. Казано накратко, ако постоянно заиграваме детето си, ние умишлено ще попречим на контактите му с другите деца. Поради тази причина се нуждаем от постигане на баланс в грижите си за него. Продължавайки в хронологията на развитието на детето можем да установим, че около 6 годишната си възраст, малкият индивид започва да изгражда базова самостоятелност, която включва постъпване в детска градина и развиване на социални умения. Социалните умения се свързват не само с общуването му с връстници, но и с контактите на детето с неговите близки — баба, дядо, леля, чичо, братовчеди. Обслужването в ежедневието също трябва да търпи развитие — да се храни само, да се облича само и т.н., като самообслужването в битов план — хигиена, хранене, сън и облекло би трябвало да бъде изградено напълно самостоятелно до достигането на детето на 12 годишна възраст. В случаите, когато на този етап от живота си то не само не може да заявява собствените си нужди, но продължава да разчита за елементарни неща от обгрижващият го родител, съвсем отговорно можем да заявим, че майката с прекомерните си грижи го задържа в бебешка възраст. Вследствие на това започват видоизменения в характера на малкия индивид. Наблюдават се проблемни наченки с неговата дисциплина, а в не редки случаи и трудности при концентрацията, които често се диагностицират от лекарите като „хиперактивно поведение с дефицит на вниманието“. За съжаление тези специалисти пренебрегват основната причина за този тип поведение, което в 90% от случаите се дължи на тревожност и подсъзнателни страхове в психиката на децата, че не могат да се справят с елементарни неща от битовизма. Проблемът се драматизира излишно, тъй като повечето родители не осъзнават, че първопричината за тези страхове е вкоренена в самите тях. Да, точно така!
	Професията родител се изучава и практикува за цял живот. Нормално е да допускаме грешки, но когато те стават базата за нашето усъвършенстване, би трябвало да сме благодарни за тях. Връщайки се на първопричините за страховете на нашите деца решението е едно. Като за начало гласувайте повече доверие на детето си при неговите избори /например на приятели, хобита, интереси и мечти/. Естествено ние не може да му дадем цялата свобода на тази възраст, но може да го направляваме, след като търпеливо и заинтересовано изслушаме неговият избор за дадената ситуация. Казано накратко при проява на трудности в изграждане самостоятелността на детето или нагласата му в обществото би трябвало да осъзнаем, че промените започват от самите нас, за да обхванат и неговото поведение. Това е логично, тъй като децата следват нашите възгледи и установени модели. Когато изискваме от тях би трябвало да им дадем пример, защото колкото и да им говорим или в най-лошият случай да им крещим, от лоялност към нас, ако ние не се променим, те също няма да го направят.
	Най-трудната възраст за възпитанието на децата е между 12 и 18 години. В този период би трябвало да бъдем особено внимателни и толерантни в отношението си към подрастващия индивид, защото вървим по „тънък лед“, по който подхлъзвайки се завличаме и нашето дете. Всичко описано като негови задължения до този момент е абсолютно задължително. Новото, за което би трябвало да се настроим психически е, че с нарастването на възрастта и особено при достигане на детето в тийнейджърска възраст, родителите водим вътрешна борба със себе си, че не само би било важно да запазим доверието между нас, но и да създадем предпоставки за нарастването му. Борейки се с нашите страхове относно сигурността в тийнейджърската възраст, несъзнателно правим грешки, които могат да прекъснат безвъзвратно нашите отношения, пораждайки бунт в подрастващия индивид, което често ги тласка в опасна среда.
	Лично на мен като родител ми отне доста време, за да разбера, че в този период приятелството е по-важно от строгостта на майката. В самото начало създадох пропаст между себе си и дъщеря ми, тъй като егоистично подчинявах поведението си към нея на обзелите ме страхове относно нейната сигурност. Когато се случваше да сме разделени за повече часове, почти през час звънях да питам къде е, какво прави и кога ще се прибере? Слава Богу много скоро осъзнах, че без балансирано и адекватно поведение от моя страна тласкам дъщеря си в крайности на поведението й. Не само я натоварвах с излишна свръхтревожност, но пречех на изграждане на нейната самостоятелност. Чувствайки, че губя контрол над себе си реших, че в тази възраст на експериментите и опознаването на живота, адекватното поведение от моя страна би било по-полезно от свръхконтрола и авторитарното мнение. Като начало започнахме със създаването на правила, устройващи и двете ни. Определихме вечерен час, осигурено прибиране, места и дейности, които са забранени с цел нейното морално и ценностно развитие. С течение на времето тази схема бе добре сработена и започнах да си възвръщам нейното доверие. Няма да крия, че спорове съществуваха понякога, но в тези случаи сядахме и обсъждахме човешки възникналите проблеми, съобразявайки се с чувствата и на двете ни.
	В този ред на мисли бих искала да обобщя поведението на майката, разделяйки го на две категории. Първата от тях е свръхгрижовната майка, за която светът е страшен и препълнен с опасности, а хората в него са лоши и ненадеждни. Този тип майки не само са загубили вярата си в доброто, но имат вътрешен проблем с доверието. Съзнанието им е преизпълнено със страхове, чувство за малоценност и несигурност. Израствайки под надзора на този тип родител, съвсем логично детето да развие същите качества. Когато майката се тревожи, подсъзнателно детето усеща, че всяка нова стъпка, която то прави в света на големите предизвиква неописуема тревога в нея. Подвластно на любовта си към нея то отказва да се развива свободно и самостоятелно, защото не иска да я тревожи. Тук съществуват два варианта за децата. Първият от тях е да се примирят, за да не тревожат родителката си, което с течение на времето ги превръща в мамино детенце. Тъй като не желаят да поемат риск за самостоятелно развитие, този тип деца остават зависими за цял живот от свръхтревожната си майка, която ги обрича несъзнателно на тежка съдба. Вторият оптимален вариант е детето да започне да се бунтува, като по този начин или ще се спаси от страховете и предразсъдъците на майката изграждайки собствени възгледи за света около него, или ще отиде в другата крайност, поемайки по пътя на деградация на ценностната система и собственият си морал. Тук е и мястото да се запитате искате ли тази съдба за собственото си отроче? Обичате ли го безрезервно, за да го освободите от оковите на собствения си егоизъм?
	Когато обгрижваме прекалено детето си, ние създаваме предпоставки, водещи до липса на увереност. Тревожното отношение на мама затвърждава чувството за вина в него, ако се престраши да направи нещо градивно и затова то се чувства объркано. В резултат на това те или изпадат в чувство на зависимост от нуждите на родителя или започват да развиват тиха агресия, придружена от страдание или боледуване. И това се предава от поколение на поколение.
	Вторият тип майки са така наречените депресивни майки. Този вариант понякога има още по-опасни последици, защото при тях поведението е следствие от липса на достатъчно любов от партньора. При тях се наблюдава понижена самооценка, липса на самочувствие и прекалено изразено чувство за вина. Вината е разяждащо чувство. Тя е гняв насочен към самите нас за това, което би трябвало или не трябвало да сторим. Тя поражда малоценност и грешна представа за самите нас. Започваме да се питаме: Какво пак направих? С какво заслужих това отношение? Не съм достатъчно добра, за да получа любов и внимание? За този вид родител детето става основен източник за задоволяване нуждата им от любов. С две думи — вместо да дава, тя очаква обич. Подсъзнателно детето се чувства задължено да я радва, което за него е изключително непосилно бреме. Задоволявайки нуждите на собствената си майка, малкият индивид лишава себе си от самостоятелност и личностно развитие. Най-лошото в случая е, че тяхната психика търпи пълна деформация, което след време ги прави пълни копия на родителите, развивайки пасивност по отношение на бъдещите си връзки, изразена в очакване отсрещната страна да поеме грижите за тях в живота. Тази пасивност се наследява подсъзнателно. Майката очаква някой друг да я направи щастлив и детето приема този модел на подражание като правилен. За съжаление този тип деца израстват като депресивно обособени личности.
	Когато се замислим върху качествата в характера на една депресивна личност, ние откриваме разковничето за този вид поведение. Хората с нотки на депресия не се осмеляват да предприемат сами действия в живота, тъй като страдат от липса на вяра в собствените си възможности. Те са чувствителни, с особено чувство на емпатия, което понякога води до пренебрегване на собствения си интерес. За тях семейството има водеща роля, което изисква фокусиране върху нуждите на другия, било то и в негов ущърб. Следването на собствените мечти се разглежда като напълно егоистично и противопоказно. Тези личности жертват себе си за доброто на уж по-нуждаещият се индивид в семейството. Лошото в случая е, че след такава жертвоготовна постъпка, те очакват останалите да постъпят по същия начин и когато това не се случи, приемат ролята на жертви в този така „лош, злобен и морално изкривен свят“. Поддържайки този модел на поведение ние създаваме общество от жертви, търсейки вината винаги извън собственото си полезрение. Дори не ни хрумва, че оформяме един омагьосан кръг, в който ние депресивните родители, създаваме и възпитаваме депресивни деца.
	Бих желала да завърша тази глава със заключението, че всеки от нас познава поне един човек, чийто живот е бил покварен от нездравословна майчина привързаност придружена с егоистична „всеотдайна“ любов. Аз лично имам добър познат, който остана до смъртта на родителите си в техния дом, не съзнавайки колко е нещастен. Почти всекидневно парадираше колко чудесен живот води — пълна финансова задоволеност и двама приятели, които му бяха предостатъчни. Под приятели имаше предвид възрастните си родители. Когато на преклонна възраст те починаха, той вече гонеше 60-те си години. Чак тогава осъзна какво е пропуснал и се втурна да търси жена за семейство, без да подозира, че неговата психика бе останала завинаги в бебешка възраст и това, от което се нуждаеше бе подмяна на родителската грижа. Естествено безрезултатно търси жена и до днес. Друг подобен случай е с разбунтувал се мъж, който до 40-та си годишнина не успява да се отърве от покровителствената си майка, която съвсем умишлено му втълпявала чувство за вина от детството. Тялом той бяга сполучливо от майка си, но духом е свързан с нея. Например, на този етап от живота си, той подсъзнателно не може да преодолее вината си породена от желанието му за самостоятелен и независим живот със създаденото от него семейство. От една страна всяка дума и всяко действие на съпругата си той свързва с качества на собствената си майка, което довежда до много излишни скандали. От друга страна, поставен дълги години под „майчина диктатура“, не успява да вземе самостоятелно решение, което докарва до лудост съпругата му. И в двата случая вследствие на погрешното възпитание на депресивна или прекалено обсебваща майка са погубени две съдби. Тези мъже ще носят тежкото си бреме цял живот, живеещи в самота и отчаяние, люшкащи се от крайност в крайност с раздвоение на поведението, именно защото са останали недорасли деца, осигурявайки щастие и удовлетвореност на собствената си майка.


>>	По пътеката на зрелостта

E>
	„Има два начина на познание. Да се опознава външния свят с петте сетива е най-грубият, неизбежен начин. Но прониквайки в живота на друго същество — човек, звяр, растение, даже камък — го опознаваш отвътре, съединявайки, възстановявайки нарушеното между нас единство. Това е поетически дар. Това е любов.“
@	Толстой
E$
E>
	„Имай доверие в себе си: не в човека, който си мислиш, че трябва да бъдеш, а в този, който наистина си.“
@	Тайзан Маезуми
E$

	В първата глава на книгата, подробно анализирах последствията от детството, които могат да доведат до изграждане на погрешна мисловна представа за истинската ни същност, увреждайки трайно нашето развитие като пълноценни личности. Независимо от това, осланяйки се на факта, че разновидността в характера на всяко дете, подлежи на влияние единствено в случаите, когато родителите му притежават по-силно изразена индивидуалност от неговата оформяща се личност, стигам до заключението, че с повече вяра, позитивност и желание всеки един от нас, като подрастващ индивид, може да придобие нужната смелост, за да се пребори с наследения родителски модел на поведение, изградил несвойствени за вътрешния му АЗ чувства.
	В последващите глави ще се опитам да се спра в детайли на положителните и отрицателните качества в човешкия характер, които съзнавайки, че сме придобили, бихме могли да подобрим, приключвайки с еуфорията на пълнолетието си и устремени към зрелостта. За посочената цел ще се съсредоточа върху разсъждения по отношение на вътрешната духовност, която всеки един от нас притежава в позволената от самия него граница. Имам предвид, че отново поради субективността в темперамента на хората, духовността е на различна висота или казано накратко: всеки един от нас има свое становище за понятието ДУХОВНОСТ, но да не забравяме все пак, че съществува едно свързващо чувство между всички нас и то се нарича ЛЮБОВ. Именно тази емоция би трябвало да развиваме в себе си, за да се преборим със суетата и предразсъдъците, придобити вследствие на погрешно възпитание, а в някои случаи наложени от последващите контакти с външната среда, опитвайки се да се социализираме от подрастващи до възрастни членове на обществото. На мнение съм, че само когато развием способността да обичаме себе си можем да излекуваме подсъзнателните спомени, прощавайки на себе си и хората около нас за изпитаните негативни емоции, които досега са стопирали нашето развитие в обществото, както и духовното ни самоусъвършенстване. Благодарение на промяната, която ще настъпи в нас, ще успеем да надскочим миналото си и да пораснем в чисто емоционален план, или казано с други думи ще израснем като личности и ще помъдреем. С придобитата мъдрост ще усъвършенстваме любовта към самите нас, което ще спомогне за откриване на нашия подсъзнателно прикрит истински облик, разграничавайки го от преднамерено изградения за пред социалното общество фалшиво образ. Казано накратко: ще се сбогуваме с миналото си и комплексите в него. Но нека не забравяме, че да обичаш себе си няма нищо общо с нарцисизма, тъй като там водещата сила не е любовта, а нашето вътрешно его.
	На базата на собствен опит изграден през годините стигнах до извода, че когато не разбираш сложността на собствения си характер и възгледите си към живота, със сигурност не можеш да изградиш пълноценна връзка с индивидуалността на хората, които те заобикалят. Казано по-обширно, за да функционира едно пълностойно и зряло общество с неговата сложност, всеки един от нас би трябвало като начало да се концентрира върху опознаването на собствената си личност. Чрез себепознанието си ние ще успеем да отключим способността да се възприемаме такива, каквито сме в действителност, като по този начин ще съдействаме за прекъсване на моралното ни самоунищожение и нравствен упадък. С възпитаването на любов към себе си, обичта ще стане базата, на която ще градим съзнателното си насочване към позитивните качества на нашия характер, което с течение на времето ще ни даде сили и самоувереност да контролираме негативните качества в него. Съзнавайки собствените си слабости, нашето възприятие към околните ще се изразява в дълбочина и обективност. Това, което искам да кажа, е, че когато спрем да възприемаме повърхностно хората около нас, няма да забелязваме само различията, които ни разделят един от друг, което мигновено поражда желание в нас да се подкрепяме. В хода на тези си разсъждения във всеки един от нас, може да проникне дилема на подсъзнателно ниво. Например нека вземем едно от десетте правила в Библията, което е: „Помагай на ближния си“. Споменавам Библията, тъй като тя е основа, която се използва от много велики автори на психологически романи, както и творци на книги за успеха и положителното мислене, което изисква да бъдем състрадателни и да се грижим за околните, но… има едно голямо НО. На теория не само всички сме съгласни с това, но и умело го проповядваме, НО когато думите трябва да се трансформират в действия, пред нас често изникват въпроси от рода на: „Как да правим добро, когато самите ние не се чувстваме добре?“; „Как да се погрижим за другите, когато е трудно да се справим със собствените си грижи?“; „Как да помогнем на другите, ако самите ние се нуждаем от помощ?“. Но най-важният въпрос, на който би трябвало да си отговорим, е „Способни ли сме да обичаме и уважаваме хората около нас, след като повечето от нас не са способни да изпитат тези чувства към собствената си личност?“. Въпроси, които в зависимост от индивидуалните съдби и характери могат да продължат до безкрайност.
	За съжаление в момента сме доста далеч от библейското правило, тъй като повечето от нас се спасяват сами за себе си, затваряйки се в недоверчив пашкул към обществото. Казано по друг начин, изграждаме фалшиво самочувствие и се отнасяме със зле прикрито високомерие и мнителност към околните, сякаш ги превъзхождаме във всяко едно отношение като личности, стремейки се да ги опитомим, за да имаме пълноценен контакт с тях и често оправдаваме тези си действия с УЖ така наречена „градивна критика“, без дори да осъзнаваме подсъзнателното й мото, а именно: „Моят живот и начин на мислене са неприкосновеност, но ролята ми в твоя живот е да те поучавам“. Глупаво и несправедливо, нали? Критикуваме безпощадно интелигентността, знанията и начина на поведение на хората, сякаш ние сме достигнали ниво на перфектност, без дори да осъзнаваме, че упражняваме несправедлив контрол върху човешкото достойнство, породен от вътрешната ни борба със себе си. Най-жалкото е, че забравяме, че дори и да съществуват различия между хората, те нямат никаква връзка с хуманната им същност. Или казано с други думи погрешно тълкуваме библейския закон. Бих казала, че част от причините за това поведение се крият в несъзнателно прикритото чувство за неудовлетвореност, вина и малоценност, липса на любов и уважение към самите нас. Без себеуважение е абсолютно невъзможно да помагаме и подкрепяме ближния, тъй като чисто и просто ние дори не го уважаваме. Правилният подход за разрешение на породения вътрешен конфликт вследствие на все още детския ни модел на поведение е стъпвайки на пътя към зрелостта да съсредоточим усилията си върху себеанализ на отрицателните си качества, които всеки един от нас изпитва или е изпитвал на даден етап от живота си, тъй като аз не вярвам в Перфектността — според моя мироглед тя е абстрактно понятие, изразяващо се в ежедневна борба с недостатъците ни.
	Бих искала да завърша тази глава със следното обобщение, а именно че използвайки терапевтични методи в борбата срещу негативността, с помощта на които положителното ще доминира върху отрицателното в нашия характер, преднамерено ще успеем да вникнем в дълбочината на вътрешното ни Аз и да придобием възможността да разкрием качества като любов, уважение, състрадание и милосърдие, стаени дълбоко в душата на всеки един от нас.


>>	Как да развием чувството любов

E>
	„Обичам те точно тук, точно сега. Пазя гърба ти, независимо от всичко. Познавам твоите недостатъци, провали и слабости — и все още те обичам.“
@	Андреа Милър
E$

	Наскоро прочетох една кратка, но много завладяваща книга на Брук Маклеланд „Преуспяваме чрез силата на мисълта“. Особено силно впечатление ми направи пасажа, в който той охарактеризира човешкия ум като сбор от два елемента — интелект и любов. Според теорията на Маклеланд волята и емоциите произхождат от любовта, докато мисълта и инстинкта произхождат от интелекта. Като резултат от това, за да преуспява човек емоциите и обичта трябва да се контролират от волята, а тя да се подчинява на разбирането, от което произтича хармоничната мисъл. С други думи казано: за да успеем да се променим положително, би трябвало да подчиним страха, гнева и произтичащите от тях емоции на своята воля. Тук стигнах до заключението, че променяйки се към новото си аз от първостепенно значение е да се опитаме да премахнем, до колкото ни е възможно, наследени или погрешно изградени до този момент виждания за живота и да започнем съзнателно осъзнаване на нашата истинска същност. Естествено тази промяна в емоционално отношение може да се окаже не особено желана и лека. Поради тази съществена причина обезателно трябва да централизираме старанията си относно развитието на качества като смелост и кураж, които от своя страна неминуемо ще спомогнат да се изправим честно срещу недостатъците и изградените вече навици. По този начин откровено ще признаем с кои негативни качества в характера си е задължително да се преборим, съзнавайки че пречат на правилните действия за развитието ни като силна личност. Чрез силна вяра в себе си ще се преборим с подсъзнателно вкоренените негативни мисли, поощрявайки вътрешния си стремеж към качества като благодарност, търпение и надежда — качества, които ще спомогнат да се справим със собственото си първоначално съпротивление за промяна. Справяйки се с негативизма стъпка по стъпка, бавно, но сигурно ще затвърждаваме любовта към самите нас.
	В стремежа си да ви мотивирам към вашия съзнателен подход към промяната бих искала да завърша цитирайки доктор Джо Диспенза: „Защо да чакаме някакъв особен момент или началото на Новата година, за да започнем да променяме кардинално своето мислене и живот към по-добро? Просто започнете да правите това още сега: престанете да проявявате често ежедневните негативни моменти на поведение, от които искате да се избавите. Старайте се всеки ден да научавате по нещо ново — това тренира вашия мозък и развива вашата способност към осъзнато мислене…“.


>>	Рефлексия на индивидуалната ни същност
>>	Терапия на негативността

E>
	„Аз не съм способен да се видя нито като цяло, нито в отделни свои черти дори само за миг. По природа, както и всички други хора, аз мога да обичам себе си (и най-често го правя) или да се мразя (често правя и това), мога дори да се клеветя, но не зная и не умея спокойно да се наблюдавам, правдиво и истински да се разследвам, обвинявам, съдя и съгласно решението на този съд — да се поправям.“
@	Иво Андрич
E$
E>
	„Упорството е по-силно от насилието. И много неща, ако не могат да се превъзмогнат заедно, отстъпват, когато се превземат малко по малко.“
@	Плутарх
E$

	В първата си книга „Полъх за промяна“ отделих внимание на опустошителната сила на негативните емоции върху човешкия организъм, не само в емоционален план, но и на физическо ниво. Обърнах особено внимание на страха и гнева, които според мен са основната база за проявление на останалите отрицателни чувства. Тук обаче бих искала да се спра в детайли на емоциите, съществуващи дълбоко в нас и спомагащи за генерирането на съответния импулс да се мисли негативно. Фокусирайки се поотделно върху тях, бих се радвала, ако спомогна да намерите собствен начин за прекъсване на порочния кръг, който в течение на години сте градили около себе си.
	Въвеждайки ви в темата ще обърна внимание на едно от най-важните неща, над които си струва да се замислим — ЕГОТО. Лично аз смятам, че разрешаването на конфликта със собственото ни его, допринася за контрол върху емоционалните ни слабости, които съзнателно или несъзнателно управляват битието ни. Постигайки този контрол, ние задълбочаваме доверието в самите нас, което допринася за постигане на душевна сигурност. Казано с други думи, постигайки спокойствие и мир на ментално ниво, ние придобиваме изключителната способност, опознавайки себе си да изследваме душата си, благодарение на което не само можем да развием добродетелите си, но и да оценим тяхното въздействие върху нашия живот.
	В този ред на мисли бих искала да отбележа, че в самото начало не е необходимо да се концентрираме върху прекъсването на всички лоши привички, които подхранват отрицателното ни мислене, защото това е най-сигурният начин да претърпим неуспех по пътя на нашата промяна към духовно пробуждане. Бих препоръчала да насочим усилията си само и единствено към тези негативни навици, които са най-лесно преодолими за нас, защото овладявайки тях, ще достигнем нужната мотивация за предприемане на истинските предизвикателства. С течение на времето нарастващата ни самоувереност и позитивна удовлетвореност ще спомогнат за съществена адекватност от наша страна към възникващите ситуации, а с това и цялостно овладяване на негативността.
	Колко елементарно и лесно звучи всичко това на думи, нали? Все пак, как да приведем тези думи в действия? Според моя скромен опит, за да се преборим с недостатъците си е достатъчно да постигнем съгласие с вътрешните си чувства и потребности. Запитвайки се какво точно искаме и от какво точно се нуждаем, в нашето съзнание ще се оформи идея. Тази идея с течение на времето ще се превърне в цел. Поставената цел, от своя страна ще ни стимулира да продължаваме напред по пътя на себеоткриването си в случаите, в които е възможно да претърпим провал. Вдъхновението, което ще ни завладее при реализацията на нашите стремежи, ще успее да пребори навиците, които се опитваме да премахнем, като съзнателно разкъса оковите на негативните мисли, които ги създават и подхранват. Постигайки успех, ще пробудим сили и способността в нас, за които не сме и подозирали, че съществуват. В резултат на това, всяка следваща умисъл, ще подхранва желанието ни да се изправим пред по-голямо предизвикателство. Неговото преодоляване пък от своя страна ще ни доближава до собственото ни преоткриване в духовен план. Казано на кратко, избирайки пътя на духовността, ще развием ЛЮБОВТА към самите нас.
	Нееднократно в книгите си споменавам, че хронологията на този процес е сложна, поради което е необходимо да сте наясно с истинските си желания и стремежи. Хората, които са извървели този път, са били наясно, че първата крачка е съгласието им да напуснат зоната на собствено изградения от тях вътрешен комфорт. Това е един от най-сигурните начини, за да стигнем до положителен развой. Поне така се случи с мен, като смея да твърдя, че „борбата“ продължава и до днес. Това, което искам да кажа, е, че излизайки от моята „зона на комфорт“, често се случваше да губя себе си търсейки връзка с вътрешното си аз. Люшках се между познанията на духовността в противовес с леността на материалния свят, разкъсвайки се от съмнения кой път да избера — пътят към мъдростта или пътят към душевната пустота. Въртейки се в омагьосания кръг на пороци, отчаяние, разочарования и мъка изпитвах пренасищане от този видимо разпадащ се свят, проумявайки, че завистта, злобата и алчността са последици на покварилия ни краен материализъм — последици, довеждащи ни до болестта на „криворазбраната цивилизация“. Болест включваща недоволство, безсърдечие, нетърпение, умора, безсилие, арогантност и отвращение. Тогава все още не съм проумявала, че събрани в едно, всички тези емоции формират най-големия бич на нашето еволюционно развитие — СТРАХА. На този етап осъзнавам, че именно страхът е бил моето спасение за всичко, което съм преживявала и нерядко съм търсила предпоставки за неговото присъствие в моя живот, създавайки обстоятелства с единствената цел да го поддържам като оправдание в инертното си на моменти съществуване. Връщайки се в миналото си разбирам, че в моментите на прозрение, загубата на спокойствие и радост от живота, са били основната причина да се насочвам в другата крайност — търсене на духовния му смисъл. Тогава започвах да се отдавам на размишления и съзерцания, търсейки познанието на идентичната си същност. Имах бегли прозрения, че опознавайки себе си ще успея да превъзмогна собственото си его. Най-важното постижение за мен бе осъзнаването, че съм отдала прекалено голямо значение на развитието си в различни области на живота, но фактически не знаех нищо за себе си. Причината за липса на самопознание се оказа именно страхът, който бе основателен мотив непрекъснато да бягам от самата мен. Проумях, че до този етап съм търсила същността на живота в нещата, случващи се около мен, не подозирайки, че истинския му смисъл се крие в личностното ми преоткриване, което започва от самопознанието.
	Това бе началото на пътя, в който се оформи и моята висша цел — вместо да се заблуждавам, търсейки начин да избягам от себе си, просто да заставам срещу страховете си. В книгата си „Полъх за промяна“ застъпих част от моето преобразуване, подкрепено с примери. За хората, които не са я чели, ще се опитам съвсем накратко да систематизирам и поясня. Първото решение, което взех бе да престана да се стремя да бъда като „преобладаващото общество“. Под „преобладаващото общество“ имам предвид догмите и предразсъдъците, на които повечето от нас робуват. Съзнах, че когато имаш различни цели не бива да се оставяш на страха, че си различен, да те обладава. С това поставих началото на борбата със собственото си его, която както вече споменах продължава и до сега. Отне ми години да се справя с разновидностите на страха, „падах и ставах“ докато накрая разбрах, че всеки неуспех, който ме съпътстваше, ме тласкаше към крайната ми цел. Опознавах себе си чрез постоянство, дисциплина и самоконтрол в действията си. Вярата и волята към ясно поставените ми цели ми помагаше да развия самоувереност да продължа по пътя на промяната — пътят, който ме доведе до осъществяване на желанието ми да опозная себе си, да се променя и да приема света през очите на мъдростта. Тук е мястото да отбележа, че през всичките тези години съм преживявала и със сигурност ми предстои да преживявам моменти на отчаяние, депресия или липса на самоувереност. Но в такива моменти се уповавам на три думички: АНАЛИЗ, ТЪРПЕНИЕ и ВЯРА.
	Сигурна съм, че всеки от вас е открил различни начини, за да преоткрива себе си, но тъй като книгата е базирана на моя личен опит и мироглед, аз просто ще се съсредоточа върху охарактеризиране на част от човешките чувства в следващите две глави. Моята цел е да ви накарам да се замислите и да отговорите честно пред себе си — колко от тези качества успяхте да потушите или да развиете във вашия жизнен път? Тъй като тази глава от книгата е озаглавена „Терапия на негативността“ би било удачно да започна с отрицателните чувства.


>>	Малоценност и чувство за вина

E>
	Една от най-вредните и опасни мисли е „Всички правят така“.
@	Толстой
E$
E>
	Злобата е най-големият комплекс за малоценност.
@	Оноре дьо Балзак
E$

>>>	Комплекс за малоценност

	Като начало бих искала да се замислите, колко пъти при стартиране на поредното начинание в живота ви, във вашето съзнание са прониквали въпроси от типа на: „Имам ли необходимия потенциал, за да превърна тази си мечта в реалност? Струва ли си да се посветя на идеята? Достатъчно добър/добра ли съм да се боря за нея? Дали няма да се проваля?“ и т.н. Реално погледнато едва ли съществува човек, който в определен период от живота си не се е намирал на кръстопът, не знаейки кой е правилният подход: дързостта да продължи напред в развитието си или да се примири в досегашния „саморъчно скроен пашкул“, осезавайки фалшивия комфорт в него? Въпреки съмнителната сигурност на втория вариант повечето от нас се спират на него, тъй като, макар и мнителен, този модел на съществуване е изграждан с години, на базата на нашата ценностна система и за съжаление ПОГРЕШНА себеоценка за самите нас. Подчертавам погрешна, по простата причина че малцина от нас осъзнават, че водещия фактор за неудачите в живота е ниската ни самооценка, въз основа на която страдаме от липсата на самочувствие. Събрани в едно тези качества всеки път ни водят умишлено към субективен провал, въвличайки ни в състояния на депресия, самота, тревожност и липса на реализация в живота.
	Още в края на IX век (началото на XX век) австрийският психотерапевт Алфред Адлер нарича това комплекс за малоценност. Адлер окачествява малоценността като, цитирам: „… изтласкано чувство, което по невротичен начин се изразява в нереалистичен или антисоциален стремеж към превъзходство, или обратното, в рационализирано нежелание да се преодоляват трудностите.“ Той поддържа тезата, че чувството за малоценност се базира на подчиненост в миналото на човешкия индивид (предимно в детството, но аз бих искала да добавя, че то може да се придобие и по време на приобщаването му към обществото). Или казано с други думи: моментите, в които сме били заставяни да вършим неща, които не желаем, отнемайки ни правото да правим нещата, които желаем. Именно това чувство с течение на годините е подхранвало и утвърдило подсъзнателно несигурността в собствените ни възможности. Разбира се напълно възможно е тази несигурност да е възникнала от незаслужено понасяни обиди, базирани единствено на факта, че въпреки всичко сме действали по лично усмотрение в разрез с общоутвърдените норми за поведение на обществото. Последицата на непокорната ни воля е била именно повтарящата се регулярно, незаслужена критика от обществеността, спомогнала за наслагване на тези обиди, превръщайки се в основен мотив за нашето ниско самочувствие. За огромно съжаление веднъж проникнала в подсъзнанието ни, малоценността започва да подкопава нашите положителни качества, както и всички добри идеи, които могат да произлязат от тях. От моя гледна точка това води до безпрецедентен резултат: развиване и утвърждаване на негативно мислене относно личността ни, вследствие на което дори и в малките моменти на положителни прозрения, относно индивидуалната ни същност, нашата вътрешната несигурност ни стопира с най-силния си аргумент — СТРАХЪТ в различните му проявления. Най-елементарният пример е сковаващият страх, обсебващ нашето съзнание от провал. В него сякаш кънти натрапчив глас от минали неуспехи, все още съпътстващи живота ни: „Внимавай, видя какви могат да бъдат последствията“ и прочее. Обратнопропорционално на това обаче при промъкване на меланхолични и депресивни чувства, малоценността се съгласява с нас, поощрявайки съзнанието ни. Тъжно е, нали?
	Разбира се, че не очаквам веднага да се съгласите с мен. Все пак това е моя мироглед, изграден на базата на психологически романи и специализирана литература и аз съм далеч от мисълта да ви го натрапвам. Но бих се радвала, ако, прочитайки моето становище, вие се замислите и достигнете до честни отговори относно реалната същност на вашата личност. Поддържайки тезата, че в човешкия индивид чувството на малоценност се прикрива с фалшива самоувереност, граничеща с безумна арогантност, безсърдечие и най-вече ЕГОИЗЪМ, това ще бъде голямо постижение за мен. Тук очаквам много от вас да ме опонират с въпроса: „А не е ли всеки от нас егоист в стремежа си да оцелее?“. Както всяко нещо в природата и качеството егоизъм има две страни. Тъмната страна според мен е, когато човешкия индивид се грижи единствено и само за задоволяване на собствените си желания, МАНИПУЛИРАЙКИ околните за постигане на собствена изгода, удовлетворяваща глада на вътрешното му его. Дори и след толкова години на размишления не бих могла да си обясня този тип „човешко“ поведение с нищо друго, освен със загуба на лично достойнство, съчетана с лицемерие към личността. Лицемерие, в което се съхраняват вътрешните ни страхове от обществото, в отчаян опит да прикрием своята асоциалност.
	Защо реших да разгледам обстойно тази емоция? Нека обясня. Малоценността е опонент на любовта, следователно откривайки и осъзнавайки първопричините и източниците за нея, поставяме началото към нейното противопоставяне. Позовавайки на източници от психологията, например на теориите на Зигмунд Фройд и Алфред Адлер, би трябвало да търсим зародиша на този комплекс в детството си и поведението на родителите си спрямо нас. Казано по друг начин: получаваме възможност да оневиним себе си, прехвърляйки цялата вина върху настойниците си. Ефектно и лесно, нали? Но както отбелязах в първата глава на тази книга не намирам за почтено и добросъвестно да съдим само родителите си за техните грешки, защото по този начин, отхвърляме най-безочливо собствената си отговорност като зряла личност. Напълно съм съгласна, че насадено чувство за вина (за него ще говоря впоследствие) в нашето детство, е една от основните причини за развиване на малоценност, тъй като на този етап психиката ни е все още крехка и недоразвита. Именно поради тази причина подкрепата на родителите е много важна, но не бих искала, угодно за нас да изключваме влиянието на странични фактори, произтичащи от заобикалящата ни среда. Това, което имам предвид е, че в хода на нашето социализиране ние се сблъскваме с проблеми в детската градина, училището, изграждането на приятелства и най-вече през трудния период на пубертета. Да вземем случайно подбрани примери: учителката в детската градина обръща повече внимание на отделни деца, причината за което терзае пренебрегнатите от нея деца; тръгвайки на училище сме обявени за аутсайдери от децата лидери, които са сформирали своя група и правила за допускането ни в нея. Питаме се, защо е тази неправда и какво би трябвало да направим, за да бъдем техни приятели? Какво ще кажете за тийнейджърските проблеми, които съпътстват първите ни романтични трепети по отношение на другия пол?
	Мога да изброя много такива образни обстоятелства, които ни спохождат до узряване на личността ни. Факт е, че не успявайки да се справим с негативните емоции от подобни ситуации в паметта си, ние формираме своенравни и избрани спомени, които потъват дълбоко в нашето съзнание. В наша полза е след периода на пълнолетието ни до достигане на зрелостта да си припомняме, че именно тези спомени понякога се явяват като бомба със закъснител, тъй като съхранявайки ги на подсъзнателно ниво, след време могат да пробудят съзнателни угризения. Последващите угризения от своя страна, непрекъснато ще подклаждат потайното ни чувство за вина. В общи линии мислим, че щом сме се провалили един или няколко пъти в определена ситуация, със сигурност сме доказали на самите нас, че не сме достатъчно добри и няма никакъв смисъл да се противопоставяме на природата си. Това, което се опитвам да кажа, е, че самите ние бойкотираме себе си… т.е. на базата на погрешната преценка, основана на нашия минал опит обосноваваме погрешни заключения за събитията в миналото и приемаме пасивната роля на жертва, което пък от своя страна, способства за развитието на малоценността като качество в характера ни. В резюме, вместо да се учим от грешките си и да се стремим към вътрешна промяна, ние ги възприемаме като доказателство за предстоящ пореден провал.
	Бих искала да завърша тази глава с всеобщо известния от психологията факт, че самоподценяването и вътрешната несигурност много често довеждат до възникване на излишни трудности при общуването с хората от заобикалящата ни среда. Съществуват две възможности, за да се справим със ситуацията. Първата от тях е: поради погрешно сформиран перфекционизъм и постоянен страх от допускане на грешки да изпаднем в самоизолация, която продължавайки по-дълъг период се трансформира в така наречената социална фобия. Втората възможност е да попаднем в схватката на цинизма, арогантността и собствената си самонадеяност. Тук последствията са фатални, тъй като подчинени на мнението на обществото за нас започваме да се стремим към признание от околния свят, търсейки необходимото внимание и подсъзнателно убедени, че това ще неутрализира нашата ниска самооценка, вследствие на което за съжаление развиваме обсебваща нужда да доказваме фалшивото си чувство на „превъзходство“. Както сами виждате и в двата случая ние сме губещата страна. В момента, в който проумеем, че разковничето на малоценността е преодоляването на натрупаната вина към самите нас, за което развиване на любовта към самите нас е от изключително значение.


>>>	Чувството за вина

E>
	„Угризението на съвестта е най-слабо действащото от всички нравствени човешки качества — това, което най-лесно можем да приспим, когато се събуди, а у някои то изобщо не се пробужда.“
@	Уилям Такири
E$
E>
	„Вината е единствената тежест, която човек не може да понесе сам.“
@	Анаис Нин
E$

	Следващата негативна емоция, противопоставяща се на вътрешната ни любов, е чувството за вина. Съществуват разновидни материали в психологията, в които обстойно и професионално се разисква настоящата тема. Базирайки се на тях лично аз дълго мислих с какво да олицетворя чувството за вина, докато накрая стигнах до заключението, че най-точната дума е ГНЯВ. Гняв, който всеки един от нас отправя към самия себе си, поради вътрешно стаен страх, че невинаги е способен да отреагира правилно на възникнала ситуация в ежедневието. Всеки един от нас е наясно до какво може да ни доведе вътрешно стаения страх: объркване, уплаха, смут… все производни слова на думата ПАНИКА. Паника, която ни обезсърчава, сковава мисленето ни и разпилява енергията ни, допринася за изпадането ни в тотален транс. Финалният завършек е загуба на контрол върху себе си. Но най-възмутителното в този процес е последващият ефект: въздействието на гнева в нас се засилва и отражението му затвърждава вината като неизменно качество в характера ни, а вината, както вече споменах в предишната глава, поражда комплекс за малоценност. Малоценността пък в повечето случаи води до самокритика и самоомраза, която трансформираме в ненавист към околните. Накратко, разглеждайки детайлно действието на гнева, имах за цел да ви накарам да се замислите върху простата истина, че е невъзможно е да даряваме любов, ако не сме в състояние да контролираме и обичаме дори собствената си личност.
	Всеки един от нас има изградена мисловна концепция относно личността си. Тази концепция включва не само възприятието му към околния свят, но и неговия личен поглед върху вътрешната му същност. Синхронната връзка между първичната представа за собствената ни личност и съответстващите ни действия е разрешението да избегнем схватките на вината. Само и единствено, когато синхронизираме мислите, чувствата и действията си, ще успеем да се отървем от породеното чувство за вина. Ще се опитам да разясня тезата си с няколко случайно подбрани примери от моя живот. Поради своенравния си характер често съм се замисляла дали притежавам необходимите качества, които могат да ме охарактеризират като всеотдаен и състрадателен човек? В тези случаи, за да бъда честна със себе си, акуратно съм правила разбор на желанията и действията си, стремейки да постигна хармония. Имах право на избор: да бъда добър човек, честна, почтена и лоялна към себе си и околните. В този случай моите намеренията бяха в пълна кондиция с моите постъпки, именно за да се чувствам в единство с вътрешното си аз, не допускайки вината да се настани в моя живот. Естествено имах моменти, когато яростно поддържах в мислите си тезата, че съм добър човек, но признавам не я следвах с реални действия в битието. Вследствие на което чувството за вина ставаше мой постоянен спътник, който често ме довеждаше до самокритика и самонаказание. Това се случваше най-често в моменти на депресия и може би затова с течение на времето, за да избегна лошо поведение започнах да се самоизолирам, докато постигна душевен мир.
	Друг произволен пример от живота ни: вашата цел е да се храните здравословно, но имате зависимост от цигарите, която не искате или не можете да преборите. Съществуват два варианта — първият е да мобилизирате цялата си воля, изтърпявайки абстиненцията с вяра към наложената цел и така да се отървете от вината. Вторият вариант: преразглеждате мислите си като отчитате факта, че стреса, некачествената храна, алкохола и подобни не са по-малко нездравословни, но са игнорирани от обществото като проблем. Започвате да спортувате, правите очистителни дни и се стремите да не прекалявате с дневната дажба на цигарите. По този начин синхронизирате съжденията с деянията си — в съзнанието вместо унищожаващата вина се утвърждава удовлетворението, съпътстващо се от обичта към самите вас. Вие отново сте свободни.
	От всичко казано досега заключението, което можем да направим, е че изградената подсъзнателно представа относно собствената ни личност би трябвало да бъде в съответствие с нашето поведение в реалността. Вследствие на това, на основата на нашите възприятия, ще последват аналогични действия, придружени от сходни чувства. За да се справим със съпътстващите ни емоции по време на този процес, би трябвало да възприемем единствената истина, че в природата на човешкия индивид, не е заложено качеството ПЕРФЕКТНОСТ. Именно това ще ни освободи от примката на ВИНАТА. В противен случай ще подхранваме разочарованието и гнева в самите нас, вършейки дадено нещо отново и отново, макар и да осъзнаваме, че то не е в наша полза и най-важното тези чувства ни отдалечават от духовната любов, като разрушават (понякога необратимо) смисъла на нашето съществуване. Или казано накратко: порочния кръг от негативни емоции опустошава душата ни, като ни отдалечава от положителното влияние на добродетелността.
	Смятам да завърша тази глава с личен пример относно чувството за вина, което съсипваше не само психиката ми, но и рутинния ми живот като на моменти ме довеждаше до асоциално поведение. Гледайки го от настоящия момент разбирам колко неуверена и същевременно взискателна съм била към себе си, което ме е правило лесно податлива относно манипулации. По същество: когато хората, с които общувах бяха или изпадаха в лошо настроение (разстройвайки се от незначителни неща), обичайно приемах, че вината е в мен. Смятах за мой дълг да се извинявам и да ги успокоявам, сякаш бях единствената причина за това, което им се случваше. Слава Богу с течение на времето осъзнах, че моята несигурност и наивност им даваха сили да злоупотребяват с моята личност за тяхна изгода. Не само, че не им помагах и подхранвах тяхната безотговорност, но излишно съдех себе си, оставайки се да бъда наранена от тяхното отношение. След дълга борба със себе си и щателен самоанализ стигнах до извода, че сама бях програмирала ума си за наказания, а последствията приемах като възмездия за „неподходящото ми поведение“. Последният такъв случай бе със семейството на настоящия ми съпруг. Почувствах нужда от належаща промяна, с която да трансформирам отрицателните си емоции в положителни, искрено надявайки се, че тази промяна ще спомогне да синхронизирам мислите и действията си. И успях! В случаите, когато исках да предприема действие, което не съответства на мислите ми, аз просто се осланях на угризенията си като стопиращ фактор: или променях намерението си, или променях поведението си. С течение на времето стигнах до извода, че тази синхронизация е не само вдъхновяваща — мисъл, действие и последващо чувство трептят на едни и същи вибрации — но и безпогрешно ни води към целенасочена реализация на нашата крайна цел. Относно горепосочената ситуация например, аз просто взех решение, че трябва да правя разлика между истинското ми лошо поведение и вграденото ми чувство за вина. Престанах да се обвинявам за чужди грешки, а когато постъпвах зле просто се извинявах, след което обезателно прощавах и на себе си. По този начин освобождавах негативната енергия и продължавах с лекота напред. Смея да твърдя, че колкото и арогантно да звучи, на този етап се чувствам победител, тъй като успях да превъзмогна себе си. Моето решение е просто: в критична ситуация разглеждам и двете страни, след което преценявам има ли смисъл да изразходвам излишна енергия или просто игнорирам човека, който ме е въвлякъл в нея. Защото връщайки се във водовъртежа на негативни емоции, вместо да пропилявам енергия аз се стремя да я централизирам за нормалното функциониране на моя организъм, с което да стопирам ненужния и изкуствено създаден стрес, който след време започва да се отразява и върху физическото ми тяло. Това е моя начин да прекъсна омагьосан цикъл на отрицателните емоции и да се насоча към обичта и уважението на моята индивидуална личност.


>>>	Критиката

E>
	Който се бои от нападки срещу собствените си убеждения, сам се страхува от тях.
	Винаги прощавайте на враговете си — за тях няма нищо по-дразнещо от това.
@	Оскар Уайлд
E$
E>
	Лесно е на Земята да се живее съгласно мнението на обществото, лесно е в усамотение да живеем съгласно собственото си мнение, но велик е този, който сред тълпата запази с благост, независимостта на самотата.
@	Емерсън
E$

	От моя гледна точка, критиката често отразява нашия вътрешен свят и по тази причина, разглеждайки вината и малоценността, подсъзнателно насочих последващите си съждения към нея. Именно тя поражда тези негативни чувства и отразява собствените ни страхове, карайки ни да се замислим и потърсим отговори на кардинални въпроси от типа на „Какво точно не приемаме в себе си или в околните?“, „Защо критиката предизвиква лично възприемане за провал дълбоко в нас?“, „Можем ли да разграничим нейните различни форми, за да се справим с нея ефективно?“ и т.н. В самото начало бих желала да отбележа, че в психологията съществуват три вида критика: нерелевантна, деструктивна и конструктивна критика. Нерелевантната критика е присъща на хора, които постоянно критикуват всички и всичко с коментари, нямащи нищо общо с дадената ситуация; деструктивната нападка е с цел омаловажаване на личността под формата на атака или иронична забележка, без обосновани факти и причини; конструктивната забележка се класифицира като положителна емоция, тъй като касае точно определена тема и предлага положителна промяна.
	По простата причина че не съм професионален психолог или психотерапевт, в тази глава на базата на моето становище, придобито от собствен опит и изучаване, ще анализирам само двете страни на критиката: градивна (конструктивна), която отразява нейната положителна страна и неоснователна (тук ще включа двата останали вида), която отразява нейната отрицателна страна. Съществува огромна разлика между двете разновидности, поради което ще започна с тяхното поясняване. В първата разновидност, критикуващият ни събеседник притежава умението чрез реакциите, които предизвиква в нас да посочи слабите ни места, върху които би трябвало да се съсредоточим като по този начин толерантно подпомага нашето самоусъвършенстване. Със съжаление обаче констатирам, че в повечето случаи ние не можем или не искаме да направим обобщена преценка на такъв тип мнение, тъй като вътрешното ни чувство за самосъхранение често го отрича, независимо че дълбоко в нас признаваме посочената грешка. Нека не забравяме, че самоанализирайки състоянието си и признавайки очевидната истина, лесно можем да поправим допуснатата от нас грешка, което ще доведе до натрупване на позитивен опит в житейския ни път. Във втория си вариант критиката представлява несправедливо насочено осъждане от оскърбител, което се стреми да блокира нашите мисли, предизвиквайки страх, несигурност и чувство за непълноценност. Тук вече говорим за критика по предназначение, с която нашият събеседник иска да ни причини дълбоки страдания, за да си придаде особено чувство на значимост и удовлетворение без дори да проумява, че по този начин признава нашата значимост. Или както е казал Дейл Карнеги: „Помнете, че несправедливата критика често се явява замаскиран комплимент.“ В случая, в който не игнорираме неуместната забележка, а се поддадем на неуважителните и безпричинни упреци, ние несъзнателно поемаме по пътя на депресията, ниското самочувствие (което както вече упоменах, води до малоценност и вина), панически и други нервни разстройства. Заключението, което бих направила, е най-общо казано да приемем, че в живота няма как да не се сблъскаме с абсолютно никакви упреци поради индивидуалността и различията в характерите на хората, но би трябвало да умеем да разграничаваме противоположните страни на критиката. На първо място трябва да приемем, че тя винаги ще бъде част от нашия живот, вследствие на което наша отговорност е да направим правилния избор: или я игнорираме, или търсим начини да извлечем полза от нея. Тук е и подходящият момент да подкрепя тезата си с цитат от Уендъл Филипс: „Истината е нещо абсолютно за всички времена, но мнението е истина, филтрирана през настроенията и местоположението на зрителя“.
	Без повече отклонения започвам размисъл върху неоснователната критика, тъй като именно тя е една от причините да заменим любовта към себе си с ненавист и себеомраза. Любовта към вътрешната ни същност е правопропорционална на способността ни към самоуважение. Самоуважението ни пък е подвластно на умението да направляваме живота си спрямо нашите желания и стремежи — от една страна, без да накърняваме чувствата на другите, а от друга страна, без да таим вътрешен страх от тяхното мнение и гняв от последващите реакции. Или перифразирано с други думи: подчинявайки се на мнението на околните, ние не само можем да загубим нашето достойнство и самоуважение, но и можем да пожертваме щастието и свободата си, което е в противовес с чувството на ЛЮБОВ, което градим към самите нас. За да не изпадаме в подобно противоречие, на първо място е необходимо да осъзнаем индивидуалността, ексцентричността и белезите на странности у околните, което от своя страна ще спомогне да оценим и нашите собствени такива. По този начин, дори когато чуждото държание не се вписва в нашите норми за поведение, ще успеем да го игнорираме благополучно. Един от най-леснопостижимите начини е да развием умението да се поставяме на тяхно място, гледайки от тяхната гледна точка (доколкото ни е възможно), като по този начин не си вадим прибързани заключения. Стигнах до извода, че вместо да се стараем да умилостивяваме нашите критици с излишни обяснения и отбранителна позиция, просто ще възприемем различията в умствената нагласа и извисявайки се над дребнавостта и егоцентризма, ще насочим вниманието си към цели от по-висше естество, уповавайки се на свободата на мисълта си. Запазвайки себеуважението е най-сигурният начин да се защитим от несправедливо отправена критика.
	Разисквайки обратния вариант, когато позволим на критикуващата маса да ни пречупи и обсеби, ние се „сдобиваме“ с траен негативен отпечатък в нашето подсъзнание, вследствие на което безпроблемно позволяваме на обкръжаващата среда да ни подчинява и контролира. За да обоснове тезата си, ще се постарая в най-общи линии да интерпретирам мисловната нагласа на критикуващия индивид. Тъй като живеем в материален свят, голям процент от обществеността е подчинена на материалистична мисловност и груб нрав. Всеизвестен факт обаче е, че по-големия процент от хората, които са обладани от материалното, изпитват духовна слепота, тъй като преценяват всичко в този свят от гледна точка на имуществените или предметните придобивки, които стават основата на тяхната самодостатъчност. Ако ние повярваме или се присъединим към тяхното виждане, ще бъдем в синхрон с тяхната нравствена заслепеност. Споделяйки с тях нашите вярвания и стремежи, първоначалния ни ентусиазъм ще бъде потушен от враждебността и недоверието им. С други думи тяхната нисша умствена нагласа ще предизвика осмиване на нашите духовни идеи, тъй като тесногръдието и еснафщината им, няма да позволи да открият полза от проектите ни. Естествено тази отрицателна мисловна атмосфера бавно ще проникне и в нашето съзнание, пълнейки душата ни с агресия, недоволство и в най-тежките случаи ярост и ненавист. Озлоблението и недоброжелателността на неподходящата за нашите концепции (още в зародиш) обществена среда, ще се трансформира като малодушие и неувереност в нашето подсъзнание, в резултат на което ще ни принизи до низките им мисли и схващания. По този начин, съзнавайки или не ние се озоваваме на тяхното ниво. Причината е ясна — отваряйки душата си, пренебрегвайки всякаква резервираност (така необходима при различните нива на ума), ние сме позволили на останалите да поемат инициативата относно нашите действия, налагайки арогантно тяхното мнение. Насилвайки ни да изпълняваме тяхната воля, започваме да вървим срещу собствените си интереси. Вследствие на това душата ни се изпълва с неудовлетворение, което пък от своя страна поражда злонамереност. Деградацията ни продължава с въвличане в интриги, критикуване поведението на личности, които въпреки всичко, с цената на волята и упоритостта си, са успели да се издигнат над тълпата — същата тази тълпа, която е завлякла нас към дъното. Достигаме дъното в момента, от който започнем да насочваме енергията си към недостатъците и неуспехите на всички около нас, ЗАБРАВЯЙКИ, че проблемът е в самите нас — ПРОБЛЕМ породен от недоволството, на което сме станали жертва, поддавайки се на неоснователна и деградивна критика. Имаме последен шанс за осъзнаване, правейки избор, дали да „направим завой“ избирайки пътя към духовната промяна и ЛЮБОВТА или да останем в привидната си „зона на комфорт“ и да продължим по пътя, в който недоволството ще прерасне в негодувание, а негодуванието ще провокира омраза към околните или собствената ни личност и т.н. — докато не отключим нервно или психическо заболяване. Смятам за удачно да завърша тази глава с мисъл на Гари Чамптън, изпълнена с много истина: „Критиката е начин да просиш любов, въпреки че не е най-добрият“.


>>>	Негодуванието

E>
	— Какво да направя, за да се сгрея?
	— Негодувай. Гневът е най-доброто гориво, което познавам.
	То гори и не изгаря.
@	Ървинг Стоун
E$
E>
	„Любовта изключва всякаква обида. Сърденето, обидата говорят за отсъствие на любов между хората. Те имат свое определено място за живеене, но не в Любовта. Следователно вие трябва да разглеждате Любовта и в най-малките ѝ прояви като свещено нещо, като Божествени прояви.“
@	Учителят Беинса Дуно
E$

	Въпреки че разглеждам негодуванието като следствие от и на несправедлива критика, в процеса на размисъл открих обща черта с чувството за вина — ГНЕВЪТ. Поради тази причина, считам за подходящо да започна съжденията си в тази глава с мисъл на Фриц Перлс: „Вината се чувства много по-благородна от негодуванието и много повече смелост е необходима, за да изразиш недоволство, отколкото вина. Като изразявате вината си, се надявате да успокоите опонента си; с негодуванието можете да събудите враждебността им.“ Или както вече дефинирах чувството за вина е подвластно на гнева, който насочваме към самите нас, а негодуванието е еквивалентна емоция, но предназначена към заобикалящите ни събеседници. Естествено, че въпреки основната база, на която се крепят, съществуват и съществени разлики, които бих искала да разгранича. За целта просто ще разгледам паралелно тези чувства. Усещането за вина се проявява в случаите, когато не живеем спрямо изградената в нас мисловна представа за това, което сме определили като правилно или което обществото е наложило като общоприета догма. Възнегодуваме обаче при обстоятелства, когато хората, с които контактуваме, не живеят съгласно нашите мисловни възприятия за това кое е правилно и как би трябвало да мислят или действат. Казано другояче — в първия случай осъждаме себе си, докато във втория случай порицаваме околните. Няма човек, който на даден етап от живота си не е бил обзет от възмущение към обкръжаващата го среда. Например към „просташкото държание“ на непознати хора, към егоизма на приятели или неразбирателството в собственото семейство и т.н. Роптаеш срещу всеки и всичко, без да подозираш, че с тези обвинения трупаш негативизъм единствено и само върху себе си. Укорявайки заобикалящата страна, съзнателно или не, ние упорито и безсмислено се опитваме да защитаваме нашата гледна точка, бидейки на мнение, че това е общоприетата правилна концепция като по този начин прехвърляме вината на околните. Или както е казал виден наш поет Атанас Далчев: „Приятно е да бъдеш възмутен: едновременно чувстваш другите виновни и съзнаваш собственото си превъзходство“. За да бъда обективна в разсъжденията си стигам до заключението, че ако наистина сме сигурни в нашите възгледи и те са подкрепени с факти — в това няма нищо нередно. Но когато правим всичко това, подтикнати от инат, базиран на комплекс за малоценност, би трябвало да обърнем особено внимание на вредата, която сами си причиняваме. Използвам думата ВРЕДА поради простата причина че негодуванието е отрицателно чувство, което поражда непосилно тежка негативна енергия за човешкия индивид, която е в дисонанс с духовното му развитие и самоусъвършенстване. То отравя отношения и изгражда посредственост, ненавист и зложелателност в характера на всяко човешко същество, което си е позволило да се отдаде на този „лукс“.
	От гледна точка на психологията, както вече упоменах в предишните глави на тази книга, често придобиваме грешен модел на поведение в началото на нашето развитие: в семейството или в социалната среда, по време на нашето физическо или духовно израстване. При първия вариант, най-подходящото решение е просто да отделим време, за да анализираме създалата се ситуация и ако грешим да поемем пътя към промяната. За целта е добре да си отговорим на въпроси от рода на: Кои в действителност сме ние, с какво превъзхождаме останалите и какво точно ни дава право да подчиняваме хората да мислят като нас (или още по-лошия вариант — да действат като нас)? Защо е нужно да обезличаваме нечия индивидуалност? При втория вариант самоанализирайки поведението си ще установим разковничето за пораждане на това чувство. Установявайки, че негодуванието ни е правдоподобно, просто си вадим заключение, че истината е на наша страна, вследствие на което е по-лесно да продължим напред, вместо да губим енергия за безсмислена, предварително загубена кауза… понеже хората около нас все още не са готови да признаят нуждата от промяна в мисленето си. И в двата случая, спирайки да негодуваме срещу заобикалящата ни социална среда, ние ще се почувстваме прекрасно, тъй като ще достигнем до важен извод: а именно че нашето негодувание не е резултат от действията на другите, а от нашите реакции предизвикани към тези действия. Съществува ли по-добър начин да покажем любов към собствената си личност от този, по който сме способни да съхраним себе си?


>>>	Гняв и страх

E>
	„Ненавистта е активно чувство на недоволство, завистта е пасивно. И не е странно, че завистта бързо преминава в ненавист.“
@	Йохан В. Гьоте
E$
E>
P>
#	Защо сме зли
	Защо сме зли, защо сме толкоз лоши,
	Защо понякога, във толкоз злост удавени,
	Делим имоти, служби и разкоши?
	Еднакво смъртни всички сме. Забравяме!
	Забравяме! Еднакво алчни, диви,
	Забравяме го в своите дрязги, страшните!
	Дали смъртта еднаква толкоз плаши ни —
	Еднакво смъртни, но еднакво живи!
	Ех, престанете! Нека поживеем
	И ние, хора, мъдро като хората!
	Една земя ще е над нас, отгоре ни,
	Но важно е, дордето сме над нея…
@	Дамян Дамянов
P$
E$

	В моето първо творение „Полъх за промяна“ разгледах в дълбочина последиците от отрицателните емоции — страх и гняв. Предполагам, че това е основната причина, поради която в тази книга, реших да оставя тези чувства като заключение на раздела „Терапия на негативността“. Целият този раздел има за цел да ви накара да анализирате собствените си емоции, за да откриете и да приемете недостатъците си, които стопират потока на обич към самите вас. Успеете ли да ги приемете, вие сте приели вашия истински облик, а отказвайки се от усилията да показвате мним образ пред обществото — вие бавно, но сигурно, поемате по пътя към истинската ви същност. Опознавайки пък вътрешното си АЗ, ще успеете да развиете безусловна любов към самите вас, която да оздрави душата ви като по този начин спомогне за вашето самоусъвършенстване в духовен план.
	Идеята ми в тази заключителна глава е да разгледам накратко неупоменатите в предходните раздели последващи и противоположни на ЛЮБОВТА чувства, които СТРАХЪТ и ГНЕВЪТ предизвикват в нас: чувства като завист, злоба, обида, гордост и техни производни. Без оглед на възраст или зрялост в духовната ни осъзнатост, всеки един от нас в различни етапи от живота си се е сблъсква с двете най-самоунищожителни емоции — злобата и завистта. Тези емоции пък ни водят към ненавист и неоснователна омраза, която обичайно ни довежда до излишни психически травми или нерядко безпричинни страдания. Страданията би трябвало да ни стопират и накарат да се замислим цялостно върху поведението си, но вместо това те ни повличат към бездната на отчаянието, натрупвайки несъзнателна агресия, отрицателна карма и причинявайки редица болести на физическо ниво. Или от всичко написано до тук можем да обобщим, че завистта е най-принизяващо чувство, базирано на некомпетентна и неоснователна конкуренция с определен кръг от обществото (имам предвид индивидуалната среда за всеки един от нас, в която се намираме в дадения момент). Ако се замислим съперничеството помежду ни не само, че не е от полза на никого, но и формира отрицателни емоции, които водят до деградация на личността, защото метода на действие на завистта е много примитивен и ограничен — дори и да си с развит дух, когато допуснеш враждебни осезания до сърцето си, те моментално сриват всичко свише в теб, тъй като в повечето случаи водят до съзнание на омраза, а омразата е противоположното чувство на любовта. Отхвърляйки любовта и възприемайки негативните чувства като нещо нормално, ние започваме да привличаме хора с подобни мисли и целенасочено попадаме в един порочен кръг, в който разрушителните емоции носят техните съответстващи последствия. Може би тук е моментът да припомня факт от езотериката, че насочвайки отрицателна енергия към околните несъзнателно подобряваме тяхната карма, но за съжаление провокираме собствената си карма. Казано по друг начин, вследствие на всички тези неодобрителни мисли преплитащи се в нашето съзнание, изграждаме неправилно мислене и изпадаме в душевна дисхармония, която ни повлича в неспирен кръг от пороци, чийто единствен изход е единствено последващото страдание, което да ни направлява към светлината на любовта. Когато го отхвърлим, водим до задълбочаване на проблемите си и попадаме във водовъртеж от нови по-големи предизвикателства до момента, в който не успеем да се справим с вътрешните си емоции и да приемем напълно болката, т.е. да я изживеем. В момента, в който сме готови да асимилираме причината за проблемите си на базата на системна интроспекция на собствените си постъпки, ние правим пълен разбор на мисли и действия, като по този начин сътворяваме първите стъпки по пътя на нашето излекуване.
	Когато усетим първите трепети на радостта, здравето и благоденствието; когато престанем да обвиняваме околните за състоянието си и започнем да приемаме обстоятелствата като шансове за откриване на вътрешните си сили и скрити възможности; когато сме наясно с потиснатите чувства, които досега са направлявали нашия живот; когато добродетелността възтържествува — тогава сме на правилния път за постигане на вътрешна хармония между тленното ни тяло и духовното ни АЗ. Казано накратко — ЛЮБОВТА е излекувала душата ни, защото именно добродетелността, която произтича от нея е движещата сила на ДУХОВНОСТТА. Остава всеки един от нас да направи своя избор между ПОКВАРАТА, носеща несправедливост, озлобеност и агресия или ДУХОВНОСТТА, която ни изпълва с доброта, нежност и красота.
	Епилогът, който избрах за тази глава на книгата е, че водейки се от необоримия факт, че страхът и гневът са основата на негативното мислене, можем да направим заключението, че разрушителните мисли, произтичащи от тях, се видоизменят в агресивност, непоследователност, нерешителност, завист, омраза, себичност и прочее. Следвайки обаче тезата си, че мислите лесно се трансформират в навици, логически стигаме до извода, че именно нашето мислене — правилно или не — направлява земния ни път. Подлагайки се на системен самоанализ, имаме реалната възможност да изпълним същността си с преобразяващата и възстановителна сила на любовта, вместо да се отдадем на невежеството, самосъжалението и ненавистта в ролята на вечните жертви. С две думи: изборът е наш!


>>	Усъвършенстване на положителното

E>
	Щастието не е в това, да избягваш нещастията, то е в чувството на пълнота, в приемането на многообразието на света и ни се дарява в отговор на потребностите на нашия „Аз“.
@	Владимир Чеповой
E$

	Говорейки за позитивност, още в самото начало бих искала да разгранича, че погрешното разбиране на понятието „положително мислене“ води до така нареченото духовно отклонение. Подробно съм разгледала тази теория в книгата си „Полъх за промяна“, където с примери съм отразила сянката на позитивното мислене. За тези от вас, които не са чели книгата, ще направя кратко встъпление. За да усъвършенстваме положителното в нас би трябвало да се концентрираме върху присъствието му в нашия живот. Това обаче съвсем не означава, че за да избегнем болката и страданието е необходимо да отричаме фактическата действителност, която ни заобикаля за сметка на създадена представа за реалност в нашето съзнание, понеже такъв тип разминаване със сигурност ще причини объркване и дезориентация на ментално ниво, като в някои случаи може да ни доведе до психически разстройства. Изразявайки се накратко: да се съсредоточим върху позитивните неща е начин, с който избираме как и накъде да насочим нашите интереси и гледна точка — към така нареченото „оплакващо“ съзнание или към съзнание, което е преизпълнено с благодарност за нещата, които притежава.
	Базирайки се на факта, че всеки един от нас притежава свойствена идентичност, която изразява чрез индивидуалния си характер, смело мога да заявя, че при външни обстоятелства ние разкриваме субективен темперамент, който почти никога не е подвластен на самите обстоятелства, а е подчинен на душевното ни състояние и самочувствие в дадения момент. Вътрешното ни състояние пък е резултат от същността на мислите, които ни завладяват на настоящия етап. Когато нашите мисли са недостойни и неправилни, обстоятелствата са в състояние да ни съкрушат или „поробят“, и обратно, когато мислите ни са чисти и благородни, независимо от случващото се около нас се чувстваме одухотворени и свободни. Умиротворени сме, защото психически сме освободени от причината, предизвикала тези обстоятелства, вследствие на което спираме да се съпротивляваме срещу следствията и последиците от тях, приемаме ги и използваме в наша полза, за да подобрим вътрешната си същност, което ще допринесе за положителна промяна в начина ни на живот. Това, което се опитвам да кажа, е, че не съществуват обстоятелства, които могат да ни повлекат в бездната на отчаянието, ако самите ние не притежаваме собствени порочни наклонности за това, както и не съществуват обстоятелства, които да ни доведат до успех и благоденствие, ако не сме достигнали до промяната, която да ни доведе до тях.
	Говорейки за промяна, всеки един от вас би могъл да ми опонира — да, да… лесно е на думи, но как да я постигнем? Откъде да започнем?… Това, което бих добавила към базовите насоки от първоначалната си книга „Полъх за промяна“ е моята обобщена теза, която се породи при разглеждане в детайли рефлексията на личността именно в процеса на написването на настоящата книга. Държа да отбележа, че моето становище е основано на психологически методи, термини и похвати, които съм прочела в специализирана литература или метафорично преобразувани изводи от класическа литература. А то е, че промяната винаги започва с определена мисъл. Мисълта неминуемо предизвиква действия. Действията спомагат за изграждането на нашите навици. Навиците оформят индивидуалността на характера. Характерът гради обстоятелства. Обстоятелствата, както вече обясних стоят в основата на нашите постижения.
	Постиженията са продукт на предварително оформена цел. Кръгът се затваря с концепцията, че всички постижения /материални, интелектуални или духовни/ са резултат именно на конкретно насочени силни мисли, решителност, дисциплина, усилия и ДОБРОДЕТЕЛНОСТ. Затова апелирам да превърнем пороците в добродетели, отчаянието в надежда, липсата на самоконтрол в дисциплина, мързелът в решителност, жертвата в усилие… арогантността в благодарност… благодарността в ЛЮБОВ!
	За да завърша тази глава, смятам за уместно да преповторя част от изложената информация в предходните глави. Нека не забравяме, че култивирайки в ума си невежество и зли помисли съвсем естествено е наслагване на болка и страдание. Както вече упоменах, страданието ще идва с единствената цел да ни пречиства от грешни помисли и да установява хармония с вътрешната ни същност. Пропорционално ако „отглеждаме“ в ума си здравословни и добродетелни мисли, ще достигнем не само усещане на радост и спокойствие, но и съзнателност за развитие на духа. Според австрийския невролог и психиатър Виктор Франкъл: „Духът е онова измерение на човешкото, което може да се разбира като свобода, съзнание и като воля за смисъл. Всяко човешко същество има свободата да се променя във всеки един момент, но свободата е застрашена от израждане в прост произвол, ако тя не се живее от позицията на отговорността“. Или казано с други думи, когато развием чувство за отговорност относно нашето собствено съществуване, ние ще положим усилия да мислим правилно и разумно да се придържаме към това. Вследствие на честните и открити мисли спрямо собствената си личност изграждаме благороден характер, тъй като конструктивните и положителни мисли подпомагат за продуктивни и самоконтролиращи действия. Продуктивните действия пък способстват за създаване на ползотворни навици, поощряващи вътрешни чувства на доброта, самоувереност и решителност и загриженост. Както вече уточнихме позитивните емоции пък изграждат обстоятелства, носещи СВОБОДА, РАДОСТ, УДОВЛЕТВОРЕНИЕ и ЛЮБОВ. Закономерно с позитивността постиженията ни са увенчани с успех, ефективност, благоденствие и просперитет.


>>>	Благодарност и прошка

E>
	От първия до последния слънчев лъч, благодарете за всичко, което ви е дадено. Това значи да намерите щастието, което търсите.
@	Петър Дънов
E$
E>
	Прошката е най-голямото постижение на човека, защото представлява истинското просветление в действие. Тя показва връзката на човека с енергията на любовта.
@	Уейн Дайър
E$

	Не бих могла да сътворя по-добро начало на тази глава от мисълта на най-прочутия оратор на Рим, адвокат, писател, философ и консул Марк Тулий Цицерон: „Нито едно качество не бих искал да притежавам в такова количество, както умението да бъда благодарен. Чувството на благодарност е не само най-висшата добродетел, но и майката на всички други добродетели“. Това, което аз искам да добавя, е, че искрената благодарност е величието на нашата душа, отразяваща красотата на любовта към самите нас и заобикалящата ни среда. С чувството на благодарност ние не само можем да отсяваме с любов и търпение неприятните моменти в живота си, но придобиваме изкуството да оценяваме най-важните неща от него и междувременно да се наслаждаваме на истинските моменти. За съжаление думичката „благодаря“ се употребява или механично, както изисква етиката в обществото, или въобще потъва в забрава. Но отношението на благодарността е отношение, включващо любов, признание, прошка и радост. Намирайки неща, за които сме благодарни, ние пречистваме себе си от земни пороци като алчност, завист, гняв и т.н. Впоследствие на това, блокираме негативните мисли, които пораждат тези пороци и създаваме положителни навици, защото при благодарното и опрощаващо съзнание няма как да се задържат отрицателни мисли или лоши навици. Имам предвид, че често възприемаме живота като естествена даденост, включваща задължението за божествено и удовлетворяващо земно съществуване. За да бъда обективна, признавам, че в живота имаме тъмни периоди и ситуации, в които гнева, оплакването и сълзите са със здравословен и съзидателен характер. В такива моменти всеки един от нас се запитва, за какво именно би трябвало да е благодарен. Приемайки обаче, че премеждията са част от живота ни, би било по-лесно за нас да ги изживеем с вярата и надеждата, че тези изпитания не са случайни и съществува конкретна причина за тяхното присъствие в живота ни. В настоящия момент това може да ни се струва фантазия, но когато мотива се изясни ще изпитате благодарност за проявеното търпение. Лично аз съм имала достатъчно такива периоди, но най-яркият от тях е раздялата с първия ми съпруг. Бях толкова опустошена, че нямах сили да остана да живея в един град с него. Всичко сякаш бе загубено завинаги, без да осъзнавам, че с тази раздяла спасявам не само себе си, но и дъщеря си. За да запазя психическото си състояние реших да сменя обстановката, заминавайки за съвсем непозната страна с надеждата, че именно рязката смяна на средата ще постави начало на моето излекуване. Като начало бях запланувала да остана само 2–3 месеца, докато се стабилизирам. Благодаря на Бога, благодаря на семейството си и най-вече на дъщеря си, че имах достатъчно сила и късмет да издържа този труден период от живота ни, а на доста по-късен етап да постигна едни нормални отношения с бившия си съпруг, за да не го отхвърля изцяло от живота на собственото му дете. След толкова години аз най-после осъзнах причината за изненадващо връхлетялата ме мъка на онзи етап от моя живот и съм благодарна на бившия си съпруг, че чрез причиненото страдание успя да събуди и активира вътрешната сила, която притежавам. Едва ли някога ще забравя трите дълги дни и още по-дълги нощи, в които с кана кафе седях и размишлявах как да постъпя в създалата се ситуация. От онзи момент остана закачката на моята дъщеря, че разковничето на всичките ми проблеми е обилно количество кафе. Сигурна съм, че много от вас могат да споделят подобни примери, когато се замислят в дълбочина за преминали премеждия и открият истинската причина за тях.
	Това, което бих могла да добавя към разглежданата тема е, че именно чрез натрупания опит през годините мога да окачествя БЛАГОДАРНОСТТА като безусловна любов, която развиваме в себе си или предаваме на околните, тъй като тя ни дава незаменимата възможност да приемем светът такъв, какъвто е в действителност.
	В повечето случаи, за да изпитаме безусловно чувството на благодарност е нужно да простим, защото тези чувства според мен са взаимно и неделимо свързани. Или както е казал Конфуций: „Да ти сторят зло е нищо, ако спреш да си спомняш за това“. Поради тази съществена причина, сметнах за уместно да разгледам тези обновяващи и изпълващи с любов чувства паралелно. Нека изясня какво имам предвид. На мнение съм, че когато вземете решение да простите на себе си или на другите, вие показвате желание да прекратите вредни за вас емоции като обида, вина, ненавист и омраза. По този начин опрощаването се оказва вашият източник на любов, изцелявайки ви от осъждането и неприязънта към себе си или човека, който ви е обидил. Прощавайки на нашата мисловна присъда ние се сбогуваме с миналото си и отключваме свободата си към настоящето, на базата на която ще изградим бъдещето си. Изразявайки се с други думи: забравете тревогите, притесненията, страховете от миналото си, за да се освободите от колебанията и съмненията си в настоящето, които причиняват самоблокиращи програми и ограничения в бъдещето ви. Само така чувството на малоценност ще бъде заменено с решителност, увереност и творческа сила. Постигайки хармония и баланс на душевно ниво, във вас ще възтържествува чувството на благодарност, което ще изпълни цялото ви същество с най-искрената и красива благодетел — ЛЮБОВТА.


>>>	Обич и вяра

E>
	Когато хората не вярват в нищо, те са готови да повярват на всичко.
@	Шатобриан
E$
E>
	Изисква се кураж, за да обичаш, но болката, която изпитва обичащия, е прочистващата сила на живота ни. Познаваме хора, които толкова много се страхуват от болката, че затварят себе си в черупка. Недаващи, неполучаващ, докато накрая животът им се превръща в жива смърт.
@	Елинор Рузвелт
E$

	Каквото и да решим да предприемем в живота си не бихме постигнали задоволителен резултат, ако ни липсва самоувереност, търпение и благородство по пътя към реализиране на мечтите ни и непреклонна вяра в положителния развой на действията ни. Поддържам неотстъпчиво мнение, че надеждата предшествува нашите действия, а упованието ни вдъхновява и изпълва с необходимата сила, която ни е нужна при всяко наше начинание. Независимо дали се осланяме на вярата си в Бог или Вселената, независимо дали се доверяваме на личните си качества — именно вярата става нашият пътеводител при преодоляване на ежедневните житейски предизвикателства. Разбира се би било наивно и меко казано лекомислено от наша страна да подкрепяме убеждения от типа, че с положителната си вяра сме способни да премахнем разочарованията в живота ни. Но вярвайки с благоразумие и мъдрост, ние можем да повлияем върху начина, по който възприемаме застигналите ни изпитания, спестявайки си негативни чувства и разрушителни емоции, понеже вярата съгражда надежда, а надеждата ни изпълва с позитивно отношение, което неминуемо ще повлияе върху решенията и действията ни. Впоследствие съзнаваме, че постепенно сме се отървавали от съмненията, колебанията и оправданията, които са ни задържали в досегашното ни положение. Казано с други думи — постигайки нужното откровение към собствените си чувства ние спираме да очакваме промените от външния свят, вследствие на което започваме да разчитаме предимно на себе си, тръгвайки по пътя на духовното си просветление. С усъвършенстването ни в духовно отношение насърчаваме благодетелите и добродетелността в нас все повече и повече, благодарение на което при всеки следващ проблем ставаме все по-убедени в своите решения и действаме все по-уверено и непоколебимо. В крайна сметка всичко това съдейства за коренна промяна на старите ни представи относно същността ни, спомагайки да изоставим страха си от минали събития и тревогите относно бъдещи такива, следователно сме достигнали здравословното ниво да живеем в настоящето, наслаждавайки се на красотата и светостта около нас. Тук е моментът да поясня понятието настояще погледнато през моята гледна точка.
	Да живеем в настоящето съвсем не означава да бездействаме, осланяйки се на подходящ момент в настъпващите бъдни дни. Да живеем в настоящето значи да наредим приоритетите си и да вървим към тяхното осъществяване с ежедневни малки постижения, да градим предшествуващото си бъдеще стъпка по стъпка с обективна мисловност. Съзнателно сме подготвени, че животът може да промени или отклони дестинацията ни, но възприемаме всяка промяна с нагласата, че във всеки момент получаваме от него именно това, от което се нуждаем в настоящия. Не спираме да следваме пътя на мечтите си при първото появило се препятствие, защото приемаме предизвикателствата с убеждението, че те са нашите уроци, чиято същност ще разберем в подходящото за нас време, или казано по друг начин, когато сме готови за това. Не спираме да вярваме в Бог, във Всемира, в мечтите си, в крайната си цел! Точно това ни изпълва със сила, мотивация и позитивизъм. Продължаваме по пътя си с благодарност, възторг и обич към собствената си личност и към света, в който сме дошли, за да опознаем духовните му закони.
	Общоизвестен факт е, че ВЯРАТА не може да просъществува без действие — те са взаимно свързани и бих искала да подкрепя този факт с пасаж от Библията: „Както тялото без дух е мъртво, тъй и вярата без дела е мъртва“. Именно затова от особена важност е да осъзнаем конкретните си потребности, отсявайки по-маловажните в настоящия момент неща и да направим първата стъпка именно с оформянето на цел, която ни е приоритетна в дадения момент. Помнете, можете да постигнете всичко, но не можете да имате всичко по едно и също време. Съзнавайки това вие ще се концентрирате върху първостепенното си желание и с упование, надежда и ентусиазъм ще продължите към вашето самоусъвършенстване и постигане на душевен мир, заредени с радост, оптимизъм и ЛЮБОВ. Да, именно ЛЮБОВ, тъй като според мен, тъй както вярата е празна без действие, така и действието без любов е непълноценно. Когато действаме водени от безусловна обич, независимо към себе си, света или околните, ние придобиваме възможността да се отървем от безполезни навици и сумрачни мисли. Тогава обстоятелствата сякаш започват да работят в наша полза, защото фокусирайки се върху позитивното при постигането на поставената си цел тенденциозно и съзнателно ние се разделяме със закостенялата си саморазрушителна представа, която е блокирала нашия потенциал. В крайна сметка на базата на постиженията си, започваме да се приемаме такива каквито сме в действителност, да ценим положителните си качества в характера и да се борим с отрицателните такива, което определено ни помага да уважаваме себе си и да зачитаме околните, да прощаваме и да утвърждаваме обичта като водещата добродетел в моралното ни поведение. Преоткривайки същността на думичката ОБИЧ, успяваме да се преборим и загърбим омразата и мрачните мисли, достигайки съвсем естествено до същността на земния си път — ЛЮБОВТА.
	Като заключение на тази глава бих апелирала към всички ВАС: Вярвайте в себе си! Поучавайте се от грешките си, но бъдете снизходителни към тях! Прощавайте и забравяйте, но не позволявайте да бъдете наранени по сходен начин! Бъдете уверени по пътя към постигане на целите си! Но, най-важното: ОБИЧАЙТЕ СЕ БЕЗУСЛОВНО!


>>>	Действие и отговорност

E>
	„Един от често срещаните проблеми в отношенията между хората е, че когато нещо не функционира, неизменно сме склонни да търсим отговорността извън себе си.“
@	Хорхе Букай
E$
E>
	„Хората винаги обвиняват обстоятелствата за това, което са. Аз не вярвам в обстоятелствата. Хората, които преуспяват в този свят, са тези, които се събуждат и търсят обстоятелства, каквито харесват, и ако не могат да ги намерят, ги сътворяват.“
@	Джордж Бърнард Шоу
E$

	В предходната глава анализирах подробно значимостта на връзката между вярата и действието. Умишлено наблегнах на факта, че вярата е като птица без криле, когато не е подкрепена с действия, както и че механичното действие, лишено от добродетелността на любовта е непълноценно и безрезултатно. Поради тази причина смятам за удачно в настоящата глава на книгата да разгледам в детайли взаимозависимостта между деятелността и отговорността — връзка, без която е невъзможно да достигнем до ефикасен и ползотворен резултат. Може би някои от вас ще се запитат какво е общото на гореизброените качества с темата за любовта? Нека поясня. В тази книга наблягам на рефлексията на личността като един от начините за развиване на вътрешната ни любов, поради което смятам, че обмислянето и класифицирането на всяко едно от разглежданите качества има отношение при оформянето на пълноценна и любяща личност. Личност, към която би трябвало да се стреми всеки един от нас, защото в моето светоусещане тя е асоциация на стойностното общество. Колкото и идеалистично да звучи, нима това не е идеята на тази книга?
	Мислих дълго как да встъпя в съжденията си върху настоящата тема и реших да поставя началото с охарактеризиране на бездействието като извор на отрицателна нагласа, формиращ негативно отношение към собствената ни личност и света като цяло. Поради липсата на самоконтрол, поради импулсивността или дезориентацията, породени от стресиращия и забързан начин на живот, за съжаление поведението на повечето от нас е сведено до пасивна реакция, вместо до предприемането на активни действия. Забравяме, че най-доброто алтернативно лекарство срещу депресия и непълноценност, или обида и неудовлетворение е именно движение и деятелност. Разбира се тук говоря за последователни и целенасочени дейности, а не хаотични и неконтролируеми действия. Надявам се сте забелязали, че често в книгите си косвено наблягам на истината, че голяма част от хората в нашето общество нямат яснота какво точно желаят на даден етап и конкретно какво би ги направило щастливи. Затова първата и най-трудна стъпка при предприемането на конкретни действия е себепознанието и определянето на ясни и обективни цели. За съжаление, често се случва да мислим, че желаем нещо, но паралелно не полагаме никакви усилия за неговото осъществяване. В тези случаи не постигаме нищо друго, освен чувства на негодувание, вина или непълноценност, именно поради простата причина че не сме в единство с вътрешното си аз и има разминаване между нашите мисли (желания), нашите чувства и нашите действия… следователно нашето желание е илюзорно. Мисля, че съм дала по-подробно обяснение относно това в раздел „Критика и негодувание“. За да прекъснем самопричинената си агония, най-удачното действие в тези случаи е просто да преразгледаме отново набелязаните си желания и да пренастроим вътрешната си нагласа само и единствено върху постигане на най-приоритетното от тях, което в настоящия етап ще ни донесе най-голямо удовлетворение. Тогава хаосът ще отстъпи място на нашата целенасоченост и ентусиазъм.
	Без значение, че от години се интересувам от психология, често пъти в моя живот се случва да преживявам меланхолични моменти, липса на самоувереност, хаотични мисли и комплицираност. Държа да отбележа, че при мен тези периоди нямат никаква конкретна връзка с това дали имам прилични доходи или съм в криза на финансови несгоди, но са в пряка зависимост от заобикалящата ме среда и човешките взаимоотношения. В такива моменти, за да се измъкна от мрака на отчаянието, една от крачките, които предприемам, е да остана насаме със себе си за няколко дни. Самоанализирам постъпките си, отдавам се на гнева си, приемам страха и спокойно проливам сълзи. Не изпитвам вина поради чувствата си, не се срамувам от емоциите си, а просто ги изживявам, стараейки се да не ощетявам семейството си и да огранича обвиненията срещу първоизточника. След като възстановя равновесието си, много търпеливо правя поредния си лист с желания, които биха спомогнали за измъкването ми изцяло от това състояние. Анализирам в детайли всяко едно от тях, докато не усетя, че страхът в мен се канализира във вълнение, негодуванието в ентусиазъм, а нерешителността в мотивация. Именно това желание става моята приоритетна цел, след което набелязвам план за постигането й. Накратко искам да кажа, че борбата със самите нас продължава цял живот, тъй като именно така израстваме на различни духовни нива. Не би трябвало да се отчайвате при първите признаци на депресия, отдавайки се на бездействие и самосъжаление, защото те ви направляват по пътя на вашето духовно израстване. Не бива да пропускам и факта, че е от особено значение, правейки план за действие да бъдем отворени към промените, които биха могли настъпят в него, поради различни причини или непредвидими обстоятелства. Казано с други думи да се подготвим да бъдем гъвкави и отзивчиви, приемайки „пречките“, които могат да настъпят като необходими предизвикателства, с които животът ни изпитва дали можем да се справим и заслужаваме ли реализацията на поставената си цел. Нали знаете, че всяко нещо си има цена и ако не сме наясно с нея, именно сега е настъпил мига да разберем можем ли да заплатим тази цена? От отговора зависи дали ще продължим като победители или отново ще се окачествим като жертви на обстоятелствата, оплаквайки „късмета си“!
	Споменавам това, тъй като много често в самото начало на моето „преобразяване“, по пътя на моя предначертан план относно крайната ми цел не успявах да се справям с новопоявили се и неочаквани предизвикателства. Това ме водеше до нови разочарования, връщайки ме за пореден път на „самия старт“ на начинанията ми. Не след дълго проумях, че причината за това е обсесията от крайния резултат, въз основа на която нямах нужното търпение, за да действам хуманно и отговорно. Например, вместо да бъда мила със себе си и околните, аз се преизпълвах с раздразнение, тщеславие за собственото си величие и груба самонадеяност. С течение на годините и на базата на натрупания си опит проумях собствената си отговорност относно поведението си. Преди всичко стигнах до извода, че за позитивен и удовлетворяващ резултат е абсолютно необходимо да имам дисциплина и търпение, за да извървя предстоящия ми път със светлината на любовта, която включва гъвкавост, смирение, съдействие и отговорност относно възникващите последствия. Разбрах, че не е необходимо да измъчвам себе си с незначителни неща, обвинявайки обстоятелствата или околните за всяко отклонение от „перфектния ми план“. Разделих се с навика да се оправдавам като „жертва“ и започнах да приемам животът такъв, какъвто е. Моите грешки станаха мои предимства, тъй като благодарение на тях придобих ясна представа за собствената си задълженост в творението на вътрешната си същност, засрамвайки се от силата на илюзиите, в които бях живяла преди преоткриването си. Освободих оковите на предразсъдъците си и усетих преимуществата на свободния си дух, но този път, без да изпадам в зависимост от оценката на обществото. За всичко това получавах сили от позитивните резултати на поставените си цели и обичта към индивидуалната ми същност, която ме преизпълваше с постигането на всяка една от тях.
	Смятам за уместно да завърша тази глава с цитат на Джордж Бърнард Шоу: „Свободата значи отговорност. Ето защо мнозина се страхуват от нея“. А вие свободни ли сте или се страхувате? Недейте да забравяте, че в страха се корени омразата, а свободата е подвластна на любовта!


>	Заключение

E>
	„Преди казвах: «Надявам се, че нещата ще се променят». После разбрах, че има само един начин да се промени всичко — да променя себе си.“
@	Джим Рон
E$
E>
	„Ще имате неуспехи. Ще се наранявате. Ще правите грешки. Ще имате периоди на депресия и отчаяние. Семейството, образованието, работата, ежедневните житейски проблеми — всичко това може да попречи на тренировките ви. Въпреки това, вътрешната стрелка на компаса винаги трябва да показва една и съща посока — към целта.“
@	Стюарт
E$
	Уводът на настоящата книга започна с пасаж на гениалния класик Фьодър Достоевски, поради което сметнах за удачно да встъпя в нейното заключение със същия цитат: „Красотата ще спаси света“. Нека обаче се опитаме да перифразираме неговата мисъл, замествайки думата КРАСОТА с думата ЛЮБОВ и буквално да вникнем във фразата „Любовта ще спаси света“. Това е и самата идея на моите писания: чрез самоанализ и себеопознаване да успеем да развием обичта в себе си, защото единствено тя би преборила страха, който е превзел нашето съзнание. Поради тази причина именно в завършека на разсъжденията си искам да обърна внимание на състоянието на личността, подвластна на страха и лишена от любовта. В психологията този процес е известен под името деградация на личността, тъй като човешкият индивид обсебен от страха обезличава човешкия си образ. За съжаление това е постепенен, но често необратим процес, който най-често започва с промени в характера и начина на мислене. Например логическото мислене отстъпва пред егото; жизнеността отстъпва пред пасивността; спокойствието се заменя с раздразнителност и избухливост; толерантността преминава в агресия; психическата стабилност се заменя с възбудима нервност. Сигурна съм, че в съзнанието на всеки един от нас изниква пример с познат човек с подобно поведение. Най-яркият пример в мен е на самотна 73 годишна жена (ако не се броят двете й банкови сметки), която с този си модел на поведение е разрушила не само личния си живот, но и живота на двете си деца. Тъжното е, че тя не само отказва да приеме, че стремглаво се е спуснала по пътя на своята деградация, но няма никакво желание да се променя, независимо от отчаяните опити на двамата й синове. Тя не обича себе си, егоизмът й е надхвърлил границите на допустимото и единственото й удоволствие е да потъпква достойнството на околните, именно защото е изгубила своето по пътя на своята деградация.
	Нека се огледаме сега около нас и преценим промените, които са настъпили в обществото с еволюирането на човешкия индивид. Обръщам внимание на ЕВОЛЮЦИЯТА, тъй като тези проблеми съществуват в една или друга степен с развитието на цивилизацията. Достатъчно е да отворите един класически роман (без значение от народността на писателя) и ще си кажете, че написаното там е валидно и в днешни дни. Парите управляват света, докато ценностната система се видоизменя и деградира. За съжаление винаги е било така и ние не откриваме нищо ново. Борбата между СТРАХА и ЛЮБОВТА, която аз лично окачествявам като вечната борба между доброто и злото. Както сами виждате не пиша за нищо ново и непознато в книгите си, но пиша с определена цел — желая да накарам колкото се може повече от вас да бъдете честни със себе си, определяйки реалната кондиция на вашето Аз. Спрете за минута и излезте от матрицата. Огледайте се. Какво виждате? Загубили сме чувство за общност и действаме „спасявайки“ се поединично, забравяйки ефекта на доминото, че гаранцията за собствената ни сигурност е именно в сигурността на обществото. Липсват жизненоважни чувства като отговорност, състрадание и желание за взаимопомощ. Имаме оправдание за всяка ситуация, хвърляйки дори собствената си вина върху околните. Агресията е универсалното ни решение на всички проблеми. Конкуренцията във всички сфери на житейското ни съществуване е издигната на пиедестал, поради което непрекъснато се опитваме да доказваме себе си за сметка на околните. Нима нашето съществуване в този свят не е достатъчно доказателство за нашата важност? Забравили сме да мечтаем, вследствие на което сме неспособни да си поставяме дългосрочни цели, а още по-неспособни да изграждаме план за постигането им. Загубили сме централизация за базовите неща в битието, с което бих казала, че се възвръщаме към примитивизъм. Разпиляваме се в различни идеи, комуникацията е объркана или изцяло липсва, заменили сме думата „дискусия“ с критика и осъждане, като в повечето случаи нямаме смелостта да говорим открито. Липсата на воля е подменена от апатично поведение и загуба на интерес към живота. Бездействието разпилява талантите ни, хвърляйки ни в обятията на леността и алчността. Менталното ни състояние не е в състояние да създаде или запази никакви спомени, с изключение на актуалните теми за деня — кой какво направил в работата или идиотизма в политическата сфера. Мога да изброявам до безкрайност, но смятам, че това е достатъчно, за да ви убедя, че е нужно, всеки един от нас да направи анализ на своето поведение и да поеме своята отговорност за обществото, което сме съградили. Дори да отречете всичко написано, дори да прикривате вътрешното си състояние за пред света… имайте смелостта да признаете истината пред самите вас. Именно по тази причина, смятам за удачно да завърша този пасаж отново с цитат на Ф. Достоевски от великия шедьовър, описващ житейското битие, „Братя Карамазови“: „Най-вече сам себе си не лъжете. Онзи, който лъже сам себе си и слуша собствената си лъжа, стига дотам, че вече никаква истина нито в себе си, нито наоколо може да разпознае и поради туй изпада в неуважение и към себе си, и към другите. А като не уважава никого, престава да обича, а като няма любов, за да се занимава с нещо и да се развлича, той се отдава на страсти и груби наслади и стига съвсем до скотство в пороците свои, а всичко иде от непрекъснатата лъжа спрямо хората и спрямо самия себе си. Който себе си лъже, той може преди всичко сам себе си да обиди.“ Изводите оставам за вас.
	Като обобщение бих казала, че градим свят, в който СТРАХЪТ е водещата сила, а ЛЮБОВТА е мираж. Когато успеем да проникнем в дебрите на ЛЮБОВТА, когато открием нейната лечителна сила ще бъдем способни на искрено покаяние. Покаянието, от своя страна, ще стане основа за развитие на благородни добродетели във всеки един от нас.
	Като завършек на тази си книга избрах мисълта на Емили Дикинсън „Надеждата е като гребена на вълната“, казва тя. Не се страхувай от прилива /т.е. действието/ бих добавила аз, защото той може да е твоето спасение, отвеждайки те до промяната, от която се нуждаеш, за да се освободиш от всички блокажи на едно болно общество. Нека заедно изградим общност със здрава ценностна система и добродетели, за да открием светът подвластен на ДУХОВНОСТТА!
	БЛАГОДАРЯ ЗА ВАШИЯ ИНТЕРЕС!
