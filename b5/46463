P>
	Сред залива сме само ти и аз,
	земята и небето.
	Не се свени от свойта голота!
	Не бягай! —
	Душата ми те гледа.

	В земята сякаш силни корени
	са пуснали нозете ти.
	В земята сякаш са се врасли те,
	изящни и могъщи като нея.
	И чезна аз, и чезнат в мен
	и брегове, и време, и пространство.
	Оставаш само ти, която
	от първия човек до днес
	поемаш ме от здрача, от цветята,
	от звуците, от багрите,
	от слънчевия лъч,
	от блесналата мълния,
	от шеметния мир на молекулите.
	Оставаш само ти, която
	ме носиш в себе си, осъществен,
	и стиснала до кръв безкръвни устни,
	на тоя свят ме раждаш.

	Душата ми те гледа.
P$
