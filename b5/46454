P>
	Юлско слънце над ледна пустиня.
	Ураган над притихнал боаз.
	Ти пристигаш при мене — и жаден,
	и задъхан посрещам те аз.

	И от пориви смерч ни завърта.
	Всичко става повеля и зов.
	Кой е казал, че може да има
	втора, трета, четвърта любов?
	Кой е казал? Пак нека си казва!
	Ни съм втори, ни трета си ти. —
	Всяка обич гори негоряла,
	със лъчи неблестели блести.
	Всяка обич е звън непрозвънвал,
	нова истина, цвят нецъфтял,
	Всяка обич е свят неизследван,
	първо раждане, ек неечал.
	Погледни, необятното мами,
	в път ни мами, далечен и нов.
	Моя млада любов неживяна,
	моя първа любов.
P$
