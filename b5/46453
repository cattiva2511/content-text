P>
	Аз ида като истинност, която
	огрява слепотата на душите ви.
	Аз ида като чистота предвечна,
	за да избистрям с нежна длан очите ви.
	Аз ида като дишане, което
	се ражда с вас и вас ви ражда.

	Не ме наричайте лъжовна,
	когато в мое име лъжете.
	Не ме наричайте продажна,
	когато ме продавате.
	Не ме притягайте във дрехата
	на вашата креслива чест.
	Не ме преследвайте като престъпница.
	Не пипайте цветята на духа ми
	с отровните ръце на завистта.
	Не се ровете в чистия ми извор.

	Аз водя по реките на кръвта ви
	победите на вашето безсмъртие.
	И пея там,
	и страдам тук,
	в нетрайността си — трайна,
	нетрайна — в трайността.
P$
