P>
	Светъл облак изгря над полята.
	От житата прохлада свежи.
	Пак сме двамата с теб, пак е лято,
	но какво помежду ни тежи?

	Дай ръка!… Ти усещаш, в покоя
	вечно свежата нежност кълни.
	Нежността на ръцете е твоя,
	само твоя, вземи я, вземи!
	Като тичинка в цъфнала чашка
	приюти се до мен и копней!
	Нежността на ръцете до капка
	обсеби! Но ръцете — недей!
	Не вковавай ръцете в окови!
	Нека волни творят красота!
	Неусетно така ще отровиш,
	ще отровиш във тях нежността.

	Погледни ме, за миг погледни ме!
	Във очите ми слънце искри.
	То е твое, трепти ни не стине,
	то е твое, за тебе гори.
	Да те гледам не стигат години.
	Ти на живия огън се грей!
	Светлината в очите, любима,
	обсеби! Но очите — недей!
	Пред очите простора не скривай,
	те са жадни, тъй малко видях.
	С тая обич, до болка ревнива
	ще смрачиш светлината във тях.

	Несломена до днес, неспокойна,
	във гърдите ми диша любов.
	Тя е твоя, тя цяла е твоя,
	да я дам до троха съм готов.
	Триста века любов са три мига.
	С прояснена душа пламеней!
	Любовта ми нима ти не стига?
	Обсеби я! Но мене — недей!

	Не заключвай духа във килия!
	Той е цял устремен към света.
	Неразбрала, така ще убиеш
	и у мен, и у теб любовта.

	Светъл облак гори в небесата.
	Всеки миг е по-хубав, по-нов.
	Да вървим не с вериги в душата,
	а с великата радост — любов!
P$
