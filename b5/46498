P>
	Вън нощната буря бучи както някога
	и вика все живия спомен
	за нашата сватба, Мария,
	за нашата сватба…

	… Поведе ни мракът и тръгнахме ние.
	Посрещна ни едрият дъб — ведър кум.
	Преплете ръцете ни.
	Отвърза горещия вятър, а той
	в безмълвно предбурие
	тревите разстла и направи легло
	за нашата сватба, Мария,
	за нашата сватба.

	Стояхме един срещу друг онемели.
	Но вятърът бризна, във вихър ни вклещи
	и мигом един на към друг
	ни дръпна незнайното.
	Телата ни вдишаха зной.
	Започваше нашата сватба, Мария,
	Започваше нашата сватба.

	А едрият дъб, а могъщият кум
	разклати из корени ствол, забуча:
	Празнувайте, облаци, мълнии, вихри!
	Празнувай, небе!
	Празнувай, земя!

	Дървета огънаха клони и дънери
	и люшнаха лудо хоро.
	Светкавици с бързи ръце
	Задърпаха триста небесни камбани.
	Камбани, гърмяха камбани,
	на нашата сватба, Мария,
	на нашата сватба.

	О, миг, преизпълнен със щедрост предвечна!
	В сияния виждах лицето ти,
	Обляно от дъжд и сълзи.
	Блестяха, горяха косите ти
	и мокри, миришеха силно
	На лято, на билки, на тебе.

	Вън нощната буря бучи както някога
	и вика все живия спомен
	за нашата сватба, Мария,
	за нашата сватба, Мария.
P$
