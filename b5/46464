P>
	Не съм ли виждал някога и някъде
	вървежа ти — като омара лек,
	челото ти — безоблачно зазаряне,
	косите ти — потоци придошли?

	Не съм.
	Не съм те виждал никога и никъде.
	Не те познавам.

	Не! Не! Познавам те! —
	Хиляда пъти те намирах,
	и все си ненамерена.
	Хиляда пъти те залюбвах,
	и все си незалюбена.
	Хиляда пъти те забравях,
	и все си незабравена.

	Познавам те!
	Познаваш ме и ти!
	Познаваш силната ми нежност.
	Добрата моя сила.
	Предвечната ми власт познаваш.
	Незнайно чудо нас ни среща
	и разделя.
	Не отминавай!

	Не ще да те обидя.
	Защото тоя, който те обижда,
	обижда себе си.
	Защото тоя, който те не знае,
	не знае себе си.
	Защото тоя, който те не люби,
	не люби себе си.
P$
