P>
	Отнеха красотата ми! —
	И ето, вместо нея
	ми дадоха да нося
	копита и рога.
	Но стана тя жена!
	И аз я търся, жаден,
	къде е тя, къде?

	От взиране очите ми
	превръщат се в главни.
	И виждам подлудял
	зовящите й форми
	в зелените извивки
	на младите листа,
	във сферата на капките,
	в променливите облаци.
	С треперещи ръце
	листата изпокъсвам.
	С попукана уста
	изпивам всички капки.

	От вслушване ушите ми
	превръщат се на струни.
	и чувам в тишината
	уханното й дишане.
	В отлитащото пърхане
	на птичите крила
	вървежа й долавям.
	И хуквам подир птиците,
	и тичам до премала,
	и падам на пръстта.

	От искане снагата ми
	превръща се на пламък.
	И скачам във вълните.
	Но изведнъж усещам —
	със шушнещата пяна
	досяга се до мен
	прохладната й кожа.
	Прегръщам бясно пяната…

	Отнета моя хубост,
	Къде си ти, къде?
	Да се прелея в тебе!
	Да тържествува моята
	красива грозота!
P$
