P>
	Животът им — цяло число,
	скрит безсмъртен шифър.
	До болка трае.
	До кокал ридае.
	До кръв нищо не бръсне.

	И през грамади
	от нецели числа
	изпраща
	ясни
	телеграми.

	Княгиня Елеонора
	или графиня Елеонора —
	по селски
	госпожа Нора —
	все едно.
	Къпана в златно корито.
	Люляна в сребърна люлка.
	Расла в дворянски двор.
	Все едно!
	Все едно
	във време —
	на две половинки
	време.

	Прокудена душа!
	На осемнайсет години —
	в осемнайста година —
	трябвало да бъде убита,
	защото е злато.
	Талант.

	Птица спи до бреза —
	бреза — до птица.
	Бяла бреза —
	Сънува
	бяла птица.

	Да кацне в Габарево —
	недопуснала престой
	като онзи на граф Толстой —
	от Одеса
	направо
	на дядо в двора.

	От тогава
	нашият петел
	кукурига,
	кукурига —
	щом види
	момиче в шинел.

	Прежуря.
	Следобедът обядва
	киселец и мерудия.
	Прежуря.
	Над габър
	и кладенче хладно.

	От усоен дол
	Излиза
	Козар
	с усойно цвете накичен.
	И няма тайни.

	Няма ли?
	Две руски души
	си говорят нещо.

	Нора…
	Прилича на плачеща върба
	името й с буква „р“
	кота р-а-д-а-р,
	прехваща
	не самолети
	и не подводници…
	Нора —
	око за следовници.

	Събират ушите.
	Делят очите.
	Умножават ръцете.
	Съобщават нещо по мозъка:
	Десет учителки в една —
	инвестират светлина.

	Книги — княгини.
	Ръкописи — княгини.
	Преводи — княгини.
	Писма — княгини.

	В едно писмо до Кунка
	пише:
	„Планините
	имат много върхове,
	но ти изкачи един.
	И сънувай сняг посребрен.
	И хорото на мечките,
	и заспи в малка хижа.
	И лунната светлина…
	А после нарисувай
	върху снега —
	мъжа,
	когото обичаш“.
	Всяко изкачване
	е възраст.

	_В дневника на госпожа Нора четем:_

	* * *

	Уста пълни с рани
	ще ни кажат
	какво не трябва
	да ядем.

	Анка обича
	доктор,
	Лалка —
	Марин,
	Княгинята
	Обича
	морфин.

	* * *

	И сомнамбулен сън
	спохожда Нора:
	Кука за месо
	през вратата на света
	отваря прозореца
	на вселената…
	За Русия — Княгиня,
	За Габарево — Госпожа.

	Аз
	Цигара:
	Първа,
	Втора,
	Трета.
	Кафе:
	Първо,
	Второ,
	Трето.
	Всяка минута,
	по три пъти
	прикадявам
	кафето.

	Един залез
	струва двадесет къса цигари.
	… Бог отгоре
	си затваря очите.
	И нищо не пита.
	И нищо не иска да знае —
	Не чува,
	не вижда…

	Златотърсачи,
	не разкопавайте
	гробове стари —
	мъртвите не стават
	нови —
	в гробището на Габарево
	госпожа Нора
	всяка нощ
	рисува сови.
P$
