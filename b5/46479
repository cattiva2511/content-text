P>
	Не знаете как скъпо заплатих
	За славата да бъда Пенелопа.

	… Преди на бой да иде Одисей,
	когато бяхме заедно в Елада,
	обикнах друг.
	Но Одисей бе моята любов
	и нему дала дума бях за вярност.
	Тогаз дойде при мене Афродита,
	огря с очи очите ми и каза:
	„Чуй, изневярата е изневяра
	не с тялото, а с мисълта —
	иди, иди при своята любов!“
	Но тялото ми беше на един,
	а мисълта, какво е мисълта? —
	Не позволих на другия дори
	с дихание да ме докосне.
	Така измамих Одисей.

	Когато хитроумният безумец
	остави ме и тръгна на война,
	безцелна колкото и хитростта му,
	напъпи в мене жива пъпка —
	обикнах втори път.
	Но погледи полазиха отвсякъде.
	Езици — изгладнели хрътки —
	предвкусваха кога ще заговорят.
	Отново ме намери Афродита
	и зазвуча скръбта й:
	„Небесна е, небесна любовта,
	не я мери със земни мерки!“
	Но можеха ли земните да мерят
	небесното с небесни сетива?
	Уплаших се от хората и смазах
	телцето на напъпилата пъпка.
	Покапа чиста кръв.
	Така се подиграх със любовта.

	Когато златошлемите ахейци
	в Елада се завърнаха със плячка,
	престъпна колкото и храбростта им,
	и Одисей не беше между тях,
	незнаен мъж опожари очите ми —
	обикнах трети път.
	Но блазнеше ме вече суетата
	да бъда образа на верността.
	За трети път вести се Афродита,
	помилва ме, а думите й бяха
	камбани на тревогата:
	„Човешката душа живее с обич —
	храни я, ще умре!“
	Но можех ли да се лиша тъй лесно
	от нищото да ме наричат всички —
	божествената, вярна Пенелопа?
	Не можех и отхранвах с празна слава
	все гладната човешка суета.
	Така убих душата си.

	Не, никога не ще сте верни другиму,
	на себе си не бъдете ли верни!
	Това ви казва Пенелопа.
P$
