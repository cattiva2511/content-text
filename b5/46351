P>
	От мъка и жал по Левски
	жените от село Дъбене
	пребраждат черни кърпи,
	носят черни сукмани,
	гледат черно земята
	и пеят черни песни.

	От мъка и жал по Левски
	и от омраза към онзи плет,
	мъжете на село Дъбене
	не си ограждат дворовете,
	не връзват цървули и върви,
	ходят разгърдени, боси
	и стиснато тъпчат земята.

	И гробищата им са запуснати,
	черквата е разтворена,
	кандилата угаснали,
	иконите — помръкнали.
	А ако някой влезе във нея
	не казва: „Прости ни Господи!“,
	защото молитви мъжете не знаят,
	защото Господ вътре Го няма,
	защото от деди повтарят:
	„Прости ни, байо Василе!“
P$
