	_Той_: Слушай, тази година можем да отидем на почивка в Нова Зеландия.
	_Тя_: Защо?
	_Той_: Как защо? Защото… Чела ли си „Децата на капитан Гранд“? Знаеш ли, от дете мечтая да видя един ден Нова Зеландия.
	_Тя_: Добре, скъпи. Ще отидем в Нова Зеландия. Не може да си представиш колко се радвам!

	* * *

	_Той_ (изучава морските линии, картата на Нова Зеландия и т.н.): Хъм… Хъм… Ама че глупава връзка! — А тук, виж, даже и път няма… Сигурно ще трябва да се пътува с кораб… Хъм… Да се надяваме, че все някаква връзка ще се намери…
	_Тя_: Слушай… Чуваш ли ме?
	_Той_: Какво има?
	_Тя_: Не е ли по-добре тази година да заминем за Исландия?
	_Той_: Защо?
	_Тя_: Всички тази година пътуват за Исландия.
	_Той_: Тъкмо затова ние ще заминем за Нова Зеландия.
	_Тя_: Но аз така бих искала да отида в Исландия! Там трябва да е прекрасно!
	_Той_: И ми го казваш едва сега, след като съм се подготвил за Нова Зеландия?
	_Тя_: Добре, миличък, щом толкова искаш, ще заминем за Нова Зеландия… И повече няма да говорим за това, нали?

	* * *

	_Той_ (изучава морските линии, картите на Исландия, чете литература за Исландия, исландските саги и т.н.): Хъм… Хъм… По дяволите, тук е много лоша връзката! Сигурно ще трябва да се пътува на кон… А тук, доколкото виждам, през тези планини дори пътека не минава. Ама че глупаво… Хъм… А как ще стигне човек до там? Сигурно с рибарска лодка.
	_Тя_: Слушай, а не можем ли да заминем за Холандия?
	_Той_: Защо?
	_Тя_: В Катвик било чудесно за плаж. Емилия ми каза, тя беше там миналата година… А и много било евтино, казва.
	_Той_: Но нали искаше да заминем за Исландия?
	_Тя_: Аз ли? И през ум не ми е минавало! Че там човек не може да се къпе!

	* * *

	_Той_ (изучава картите на Холандия, проспекти на хотели и т.н.): Хъм… Ама че е скъпо там! А какво ще кажеш, щом така или иначе ще сме и Холандия, да прескочим и до някои от холандските колонии, а? Чуваш ли ме?
	_Тя_: Какво има?
	_Той_: След като ще бъдем в Холандия, не искаш ли да отидем и до Ява?
	_Тя_: Там може ли да се къпе човек?
	_Той_: И още как! А какви красиви бели параходи плават там!
	_Тя_: Чудесно, значи заминаваме за Ява! Тъкмо за там имам бяла лятна рокля с червени кантове… Не можеш да си представиш как се радвам, че ще видя Ява!

	* * *

	_Тя_: Тази година заминаваме за Ява.
	_Приятел_: Защо?
	_Тя_: Имало чудесни плажове.
	_Приятел_: Кой ви го каза?
	_Тя_: Всеки. Водата била разкошна.
	_Приятел_: Така е, но в нея плуват акули. На ваше място не бих заминал. На Ява е толкова досадно.
	_Тя_: А вие къде бихте отишли на плаж?
	_Приятел_: Ще ви кажа. Щом искате хубав плаж, то само в Алпите, в Морталас. Лаго ди Мортала, чували сте нали? Един-единствен път съм се къпал там, но какъв разкош!
	_Тя_: А от там има ли удобни връзки за Холандия, за Катвик?
	_Приятел_: Сигурно има.

	* * *

	_Тя_: Слушай… (и т.н.)
	_Той_ (разучава картите на Алпите, алпийската флора, проспекти на хотели, алпинизъм и т.н.)

	* * *

	(След почивката)
	_Приятел_: Е, къде бяхте тази година?
	_Тя_: Как къде? В Дубровник, разбира се!
	_Той_: Плажът там е приказка!
	_Приятел_: А след като сте били в Дубровник, бяхте ли в Трогир? Не? Тогава нищо не сте видели! И до Виса не сте отишли? Тогава мога да ви кажа, че напразно сте пътували дотам. Да бяхте ме попитали къде да отидете!

	* * *

	_Тя_: Нали ти казах! Трябваше да заминем за Исландия. В Дубровник кой ли не е бил, това не е никакво пътуване…
@@	(1937 г.)
