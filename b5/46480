P>
	Ти беше истинният, Дон Жуан,
	сред хиляди неистинни.

	И те не ти простиха за това.
	Превърнаха те от човек в плашило,
	за да се плашат помежду си,
	да се гордеят, че не са такива,
	и тайничко да ти завиждат.
	И ти остана вик без ехо,
	обилен изгрев над пустиня.
	И ти остана сам.
	Тежеше ли човешката ти истинност,
	платена с единачество?

	Мълчиш.
	Отвесно през челото ти вдълбава,
	тревожния си път една печал.
	Самотнико безсмъртен, Дон Жуан,
	как искам да навляза в неизбродното
	на твоята вселена неизследвана
	и да открия извора на тайната,
	да можеш като себе си да бъдеш.
	Да можеш с непресъхващо сърце
	свободно да раздаваш красота,
	свободно да я вземаш и твориш.
	Отде и как да вляза в твоя свят?
	Кажи ми, Дон Жуан!

	Мълчиш.
	Една усмивка само на устата ти
	като наченало разсъмване
	роди се и умря.
	Но тя ми отговори вместо тебе:
	„Най-тежки са оковите, в които
	сами се оковаваме!
	Разокови се по-напред!“
P$
