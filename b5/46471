P>
	Ти дойде ненадейно, Любов,
	без да питаш ни мене, ни нея.
	Ти дойде ненадейно и хвърли
	във душите ни радост.

	Аз затърсих дланта й.
	Тя затърси дланта ми.
	Но просъскаха правди умрели
	и живи в смъртта си:
	„Назад!“
	Радостта потъмня покрусена.

	Но всесилната, вечната, ти,
	без да питаш ни мене, ни нея,
	по реките на нашите вени
	нежадувана жажда разля.

	Аз затърсих устата й.
	Тя затърси устата ми.
	Но просъскаха истини мъртви
	и живи в смъртта си:
	„Назад!“
	Закипялата жажда замръзна.

	Но всевластната, вечната, ти,
	без да питаш ни мене, ни нея,
	удвои радостта.
	Утрои ненаситната жажда,
	ослепи ни със блясъци,
	оглуши ни с хармонии
	и се пукнаха нашите устни,
	и покапаха капчици кръв.

	Ти дойде ненадейно, Любов.
	Ти дойде, за да бъдеш, Любов.
	И бъди! И бъди! И бъди!
	Най-права е твоята правда.
	най-истинска — твоята истина.
P$
