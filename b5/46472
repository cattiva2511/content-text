P>
	Кога и как се срещнахме със тебе?

	Благословена среща!
	Не можехме да имаме без нея,
	две влюбени слънца в гърдите си,
	за да ни светят в светове,
	в които никой не е бил
	и няма никога да бъде,
	защото всяка обич е различна,
	веднъж завинаги била.

	Благословена среща!
	А можеше да се не срещнем ние.
	А можеше да се разминем,
	тъй както облак с облака,
	тъй както лято с есента.
	А с колко ли сърца сме се разминали?
	И ти!
	И аз!
	О, неродени красоти!
	Тъгуваш ли за тях?

	Налей от моята и твоята печал,
	Да пием за несбъднатите срещи!

	Да пием за невидените далнини,
	за върховете неизкачени!
	Да пием за звучащите вселени,
	които никога не са били
	и няма и да бъдат,
	защото всяка обич е различна,
	веднъж завинаги била!
P$
