P>
	Ще се раздам докрай!

	Това, което имам,
	не мога да спестя.
	Да, днешното е днес,
	а утрешното — утре.
	Спестя ли днес за после,
	спестеното умира.
	Не дам ли утрешното,
	и то ще се стопи,
	като снежинка бяла,
	попаднала на длан.

	Не бой се! — Аз съм извор.
	Допри уста и пий.
	Неглътната глътка
	потъва вдън земята,
	отдето е дошла.
	Не бой се! — Аз съм извор,
	наситил много устни
	и пак останал чист.
	Защото всяка глътка,
	бе нова и единствена.

	Ще се раздам до капка!
	А някога, пресъхна ли,
	оттук ще си отида,
	спокоен като вечност.
P$
