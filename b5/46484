P>
	Кралице на покълналите тичинки,
	на младото небе,
	на викащите ручеи, кралице!

	Погледна ли в доброто огледало
	на пролетния вир?
	И там видя ли златната корона,
	заплетена в сърцето на косите ти
	от влюбените пръсти
	на твоя крал?

	И спомни ли си, че това се случи
	високо на върха,
	където тихо диша вечността
	и страшния й дъх
	опива и превръща всички смъртни
	във равни и връстници?

	Кралице на покълналите тичинки,
	на злачната земя,
	на викащите погледи, кралице!
P$
